#----------------------------------------------------------------------
#【經文資訊】大正新脩大藏經 第 16 冊 No. 684 佛說父母恩難報經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，三寶弟子提供新式標點，張革豐大德提供新式標點重校
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 684
佛說父母恩難報經

後漢安息國三藏安世高譯

聞如是：

一時婆伽婆在舍衛城祇樹給孤獨園。

爾時世尊告諸比丘：「父母於子，有大增益，乳餔長養，隨時將育，四大得成。右肩負父、左肩負母，經歷千年，正使便利背上，然無有怨心於父母，此子猶不足報父母恩。若父母無信，教令信，獲安隱處；無戒與戒，教授獲安隱處；不聞使聞，教授獲安隱處；慳貪教令好施，勸樂教授，獲安隱處；無智慧教令黠慧，勸樂教授，獲安隱處。如是，信如來、至真、等正覺、明行成為、善逝、世間解、無上士、道法御、天人師、號佛、世尊，教信法，教授獲安隱處。諸法甚深，現身獲果，義味甚深。如是，智者明通此行，教令信聖眾。如來聖眾甚清淨，行直不曲，常和合，法法成就，戒成就、三昧成就、智慧成就、解脫成就、解脫見慧成就。所謂聖眾——四雙八輩——是謂如來聖眾，最尊最貴，當尊奉敬仰，是世間無上福田。如是諸子當教父母行慈。諸比丘！有二子：所生子，所養子。是謂，比丘！有二子。是故，諸比丘當學所生子，口出法味。如是，諸比丘當作是學。」

爾時諸比丘聞佛所說，歡喜奉行。

佛說父母恩難報經

