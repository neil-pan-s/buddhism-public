#----------------------------------------------------------------------
#【經文資訊】大正新脩大藏經 第 18 冊 No. 884 佛說祕密相經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，黃金愛大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

佛說祕密相經卷下

西天譯經三藏朝奉大夫試光祿卿傳法大師賜紫沙門臣施護等奉　詔譯

爾時金剛手菩薩摩訶薩復於世尊大毘盧遮那如來本來無性法中，以尋求慧而請問言：「世尊！勝三摩地當云何修？」

爾時世尊大毘盧遮那如來讚金剛手菩薩摩訶薩！即說頌曰：

「善哉金剛大薩埵！　　善哉金剛眾妙寶；
善哉金剛正法門，　　善哉金剛勝事業；
善說此經祕密義，　　是即無上金剛乘；
一切如來祕密中，　　大乘現證法皆攝。」

佛言：「金剛手！欲修三摩地者，先以金剛鉤印及大明鉤攝前住；次以金剛索印及大明而為引入；然以金剛鎖印及大明堅牢而住；後以金剛鈴印及大明而為警覺作阿吠舍。彼彼大明曰：

「嚩日囕(二合引)　酤舍𠺁(一句)　嚩日囉(二合)　播(引)舍吽(引)(二)　嚩日囉(二合引)　塞普(二合引)吒鑁(三)　嚩日囉(二合引)　吠(引)舍阿(四)

「然後結本尊三昧邪印，應當諦心觀想彼彼種子文字。所謂：

「𠺁(入)　吽(引)　鑁　呼(引)

「此即是修三摩地法。」

爾時金剛手菩薩摩訶薩復住世尊大毘盧遮那如來前，說此頌曰：

「快哉一切正覺尊！　　我說即是金剛手！
而彼一切佛如來！　　既金剛乘無有上。」

爾時金剛手菩薩摩訶薩普遍觀察一切如來皆悉同一真實住已，即於世尊大毘盧遮那如來右邊而住，作是白言：「世尊！云何是金剛杵？」

爾時世尊大毘盧遮那如來告金剛手菩薩摩訶薩言：「即汝金剛手是為金剛杵。」

爾時會中聖觀自在菩薩摩訶薩前白世尊大毘盧遮那如來言：「世尊！云何是蓮華？」

爾時世尊大毘盧遮那如來告聖觀自在菩薩摩訶薩言：「即汝蓮華手是名為蓮華。」

是時會中一切如來皆悉合掌，俱白世尊大毘盧遮那如來言：「所說蓮華及金剛杵，是義云何？」

爾時世尊大毘盧遮那如來普謂一切如來言：「當知祕密四種供養是為蓮華，彼蓮華上依法住者即金剛杵。」

爾時金剛手菩薩摩訶薩為欲開示如是所說本來無性法故，復白世尊大毘盧遮那如來言：「世尊！云何是祕密四種供養？」

爾時世尊大毘盧遮那如來告金剛手菩薩摩訶薩言：「祕密四種供養者，謂：金剛嬉戲本部大菩薩，彼於一切佛作大敬愛事；即彼如是出生金剛寶鬘；彼復出生金剛妙歌；彼復出生金剛旋舞，供養而住。從是四祕密中，出生一切佛菩薩等。復次應當觀想金剛嬉戲等本部大菩薩種子文字。所謂：

「羅(引)摩(引)詣(引)涅哩(二合)度(引)布(引)　吽(引)　阿(引)　阿覩囉(引)　薩室哩(二合引)詣(引)　吽(引)　紇哩(二合引)　勿𭍌(二合)宎𭍌(二合)　㰠彌(引)邪羅摩

「作是觀想時，即同一體性自身金剛杵住於蓮華上而作敬愛事。作是敬愛時，得成無上佛菩提果，或成金剛手尊、或蓮華部大菩薩、或餘一切踰始多眾。當作和合相應法時，此菩薩等悉離一切罪垢染著。如是當知彼金剛部大菩薩入蓮華部中，與如來部而作敬愛。如是諸部大菩薩等作是法時，得妙快樂無滅無盡，然於所作法中無所欲想。何以故？金剛手菩薩摩訶薩！以金剛杵破諸欲故，是故獲得一切踰始多無上祕密蓮華成就。復次頌曰：

「或於空中或餘方，　　觀想蓮華妙等引；
蓮華無上成就門，　　於現生中得成就。」

爾時世尊大毘盧遮那如來又復宣說金剛嬉戲等祕密供養。頌曰：

「諸菩薩中勝菩薩！　　金剛嬉戲大名稱；
寶鬘、妙歌勝亦然，　　金剛旋舞妙等引。
如是祕密四菩薩！　　是即金剛密供養；
供養一切佛如來！　　依法常作敬愛事。

「復次依法安想祕密菩薩種子文字。所謂：

「多阿(引)　羅嚩摩(引)誐摩　涅哩(二合)摩(引)度(引)　阿(引)嚩日囕(二合)

「復次頌曰：

「想時當結三叉印，　　金剛杵安蓮華上；
金剛嬉戲等法門，　　成就故得無盡樂。

「復次當知祕密供養法者，是即觀自在菩薩三摩地門，於是門中即攝金剛嬉戲菩薩，所有多羅菩薩及顰眉菩薩即同一體而無差別，左現愛相哆羅菩薩於左邊住，右現愛相顰眉菩薩於右邊住。是諸菩薩於一切處同一相應最上敬愛祕密成就。」

爾時金剛手菩薩摩訶薩即入一切如來蓮華金剛部三摩地，從是三摩地出已，向諸如來說此頌曰：

「大哉最上祕密法，　　所謂蓮華中安住；
一切成就剎那成，　　乃至無上菩提果。」

爾時聖觀自在菩薩摩訶薩說此頌曰：

「大哉一切佛如來！　　清淨蓮華愛無上；
於無我中我手持，　　蓮華中住蓮華相。」

爾時世尊大毘盧遮那如來為諸如來說此頌曰：

「諦聽一切諸如來！　　諸佛大智無有上；
祕密供養法相應，　　利益眾生作成就。
金剛嬉戲相應行，　　我心堅固無所動；
金剛寶鬘及妙歌，　　旋舞供養亦如是！
所有祕密敬愛事，　　如是法儀勝無上；
此祕密中依法行，　　即得諸佛施歡喜。」

復說祕密種子文字。所謂：

「唵(引)　野(引)　阿囉誐覩婆　嚩日哩(二合引)　摩尼鉢訥摩(二合)」

爾時金剛手菩薩摩訶薩復白世尊大毘盧遮那如來言：「世尊！戲、鬘、歌、舞四種祕密行相云何？」

爾時世尊大毘盧遮那如來讚金剛手菩薩摩訶薩言：「善哉善哉！金剛手！汝今善問祕密行相，我今為汝如理開示。或有大士愛樂嬉戲祕密行相；或有大士愛樂寶鬘祕密行相；或有大士愛樂妙歌祕密行相；或有大士愛樂旋舞祕密行相；或有大士普遍愛樂戲、鬘、歌、舞祕密行相。如是一切祕密行相中起愛樂時，隨所樂心即入如來三摩地金剛蓮華相應法中，獲得無上祕密成就。」

爾時金剛手菩薩摩訶薩前詣佛所，右膝著地恭敬頂禮，而白佛言：「世尊！若有正士大法器者，應當於是祕密供養相應法中如理修學，彼能成就一切事業，乃至得成佛無上智，況復餘法有不成者。」

爾時世尊大毘盧遮那如來即入諸佛大智三昧加持安住三摩地。從是三摩地出已，即結金剛嬉戲大菩薩祕密智印復為攝集，令金剛手菩薩摩訶薩表示祕密神通行相。「謂本所有一真法性，從是出生諸菩薩等，從『吽』字等而為大智。由此即生金剛嬉戲祕密菩薩，及持明藏一切賢聖，是諸賢聖皆悉同本一真法性。」

爾時金剛手菩薩摩訶薩受世尊大毘盧遮那如來教勅已，即說祕密行相：「所謂依如來部金剛印成就廣大儀軌中法用。若作持誦時，當不動舌端，唇齒二相合，離諸音聲，但以金剛語音而為持誦，即能成就一切儀軌，此說即是金剛語菩薩法。復次金剛部祕密印成就廣大儀軌中法用，謂以自身金剛杵，入一切相應賢聖真法性中，祕密行人作是法時，即得一切事業成就，此說即是金剛薩埵菩薩法。復次金剛部祕密印成就廣大儀軌中法用，謂諸所欲得佛世尊究竟真常，常施一切眾生妙樂，復能成就一切事業，此說即是金剛手菩薩法。」

爾時金剛手菩薩摩訶薩復白一切如來言：「如來善聽！此祕密智勝無有上，若欲得成諸佛身者，應當寂靜住等引心，入一切如來智三摩地，從是三摩地出已得成佛身，即能成就諸三摩地法。所謂：劍成就三摩地；藥叱尼成就三摩地；一切執曜阿吠舍成就三摩地；遣除一切執曜三摩地；破一切惡三摩地；持明人三摩地；神通成就三摩地；財寶成就三摩地；入脩羅宮成就三摩地；常得國王及王眷屬愛念成就三摩地。此如是等有無數種三摩地法及祕密章句中，今此四種祕密供養而為最上。金剛部大菩薩與菩薩嬉戲等如理相應。金剛嬉戲者，此說即是和合出生之義，而此菩薩一切所欲，得諸如來常施歡喜，即此金剛嬉戲菩薩為增勝主，常於一切如來而生歡喜。

「復次祕密種子文字。所謂：

「野部(引)　骨嚕(二合)卒魯(二合)　阿(引)莎(引)剎呼(引)　𠺁吽(引)　鑁　𤚥(引)

「此等文字，即是金剛嬉戲本部大菩薩，與金剛、蓮華二法相應，即此金剛而為警覺。所有蓮華即觀自在菩薩三摩地門，而彼蓮華離諸所著，以金剛鎖堅牢而住，於諸所動相應平等，而常不離三摩呬多。然後同一真實『吽』字智門出敬愛事而能成就一切事業，此說即是金剛手菩薩法。」

爾時聖觀自在菩薩摩訶薩白諸如來言：「所有金剛杵住於蓮華上，彼金剛杵及與蓮華二法和合相應成就，獲得妙樂無滅無盡。」

爾時金剛手菩薩摩訶薩住於世尊大毘盧遮那如來前作是白言：「世尊！彼金剛杵云何能住於蓮華上？此金剛杵及與蓮華，作用行相復云何說？世尊！此理甚深，我於是義不能解了？」

爾時世尊大毘盧遮那如來讚金剛手菩薩摩訶薩言：「善哉、善哉！金剛手！汝今當知彼金剛杵住蓮華上者，為欲利樂廣大饒益，施作諸佛最勝事業，是故於彼清淨蓮華之中，而金剛杵住於其上，乃入彼中，發起金剛真實持誦，然後金剛及彼蓮華二事相擊，成就二種清淨乳相：一謂金剛乳相，二謂蓮華乳相。於二相中出生一大菩薩善妙之相；次復出生一大菩薩猛惡之相。菩薩所現二種相者，但為調伏利益一切眾生，由此出生一切賢聖，成就一切殊勝事業。」

爾時金剛手菩薩摩訶薩復白佛言：「世尊！何者是乳相？復從何生起？唯願世尊顯明開示。」

爾時世尊告金剛手菩薩摩訶薩言：「即汝金剛手所有最勝祕密供養，是即乳相從是生起。」金剛手菩薩摩訶薩復白佛言：「世尊！我不解佛所說義。」佛言：「金剛手當知，乳相者即是本真相，如《祕密降三世教》中所說。」

爾時世尊大毘盧遮那如來普攝金剛手等一切菩薩，同一真實、同一出生，都成為一金剛薩埵之身，告諸如來言：「今此所說祕密供養等祕密行相，但為警覺邪外之眾，故佛菩薩隱密而說。」

是時所現金剛薩埵身與本部菩薩同住正見出生敬愛，唯以金剛縛而普攝已，所有本部大菩薩等同處于左根本之位住蓮華中，以金剛杵開覺蓮華，而悉同一三昧相應。

爾時本部大菩薩眾得開覺已，即說頌曰：

「快哉一切正覺尊！　　我所敬愛施妙樂；
唯此妙樂外無餘，　　而能成就祕密法。」

爾時世尊大毘盧遮那如來即說頌曰：

「快哉妙樂無有上，　　諸有正士應當修；
今此祕密妙法門，　　有罪染者不應受。
祕密蓮華此無上，　　金剛嬉戲即彼法；
金剛蓮華教亦然！　　總攝毘盧遮那智。」

世尊大毘盧遮那如來說是頌時，有無數百千殊妙瑞相一時出現。

佛說祕密相經卷下

