#----------------------------------------------------------------------
#【經文資訊】大正新脩大藏經 第 30 冊 No. 1579 瑜伽師地論
#【版本記錄】發行日期：2024-08，最後更新：2024-07-08
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，維習安大德提供，西蓮淨苑輸入，惠敏法師提供科判，《瑜伽師地論》資料庫提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

瑜伽師地論卷第七十彌勒菩薩說

三藏法師玄奘奉　詔譯

攝決擇分中聲聞地之四

復次，諸智光明有五勝利。一、能於所知滅一切闇；二、能以世間、出世間功德，適悅攝受所依止身；三、能正觀見所未見義；四、能於現法與第一樂；五、能身壞後與第一趣。

復次，由十五種德差別故，諸智光明勝外光明。何等十五？謂外光明以色為性，諸智光明以慧為性。又外光明能害外翳，諸智光明能害內翳。如是非常所愛、常所愛，不可分布與諸有情、可分布與諸有情，出已還沒、出已不沒，有色、無色，麁、細，有闇相違、無闇相違，動、不動，不能作一切有情義利、能作一切有情義利，引諸眾生趣曾所趣、引諸眾生趣未曾趣，不能開發一切所覆、能開發一切所覆，不能隱覆已所開顯、能隱覆已所開顯，不能發起無量照明、能發起無量照明，違害於見、不違害見，當知亦爾。

復次，有三種調善。一、除遣故；二、制伏故；三、害隨眠故。復有三種寂靜。一、諸惡尋思不能擾故；二、不為諸相所動亂故；三、任運於內常喜樂故。復有三種寂止。一、身寂止，二、語寂止，三、意寂止。復有三種梵志。一、趣向梵志，二、住果梵志，三、到究竟梵志。如是沙門亦有三種。復有三種婆羅門。一、假名婆羅門，二、種姓婆羅門，三、正行婆羅門。

復次，由四因緣，令尸羅壞；尸羅壞故，依止尸羅所應生善皆不得生。謂於無餘罪起毀犯故；於有餘罪不悔除故，於諸所犯不憶念故；於無犯中執有犯故；於有犯中執無犯故。由四因緣，名戒具足；與上相違，應知其相。

復次，由二因緣，令所受戒清淨具足。一、助伴清淨故；二、自性清淨故。

云何名為助伴清淨？謂見清淨、軌清淨、命清淨。云何自性清淨？謂恭敬隨學、具分隨學。

復有差別。謂三因緣，令所受戒清淨具足。一、意樂清淨故；二、命清淨故；三、行清淨故。云何意樂清淨？謂為解脫修行梵行，不為生天。云何命清淨？謂如法乞求以自活命。云何名為如法乞求？謂如所應求、如所從求而乞求故。云何名為如所應求？謂不矯詐而有所求，亦不綺說而有所求，亦不現相而有所求，亦不抑逼而有所求，亦不以利而悕於利。云何名為如所從求？謂除五種不應行處而有所求？云何行清淨？謂深信所犯有不愛果，若行、若住繫念思惟，終不故犯；設有所犯，即便從他如法悔除，誓於當來堅牢防護。

復次，若有苾芻欲勤加行密護根門，應以四相了知妄念過失，及以四相了知不如理作意。

云何四相了知妄念過失？一、闕念，二、劣念，三、失念，四、亂念。闕念者，謂於密護諸根門法，不聽、不受、不善了知。劣念者，謂於彼法雖聽、雖受、雖善了知，而不常作，非委悉作，若修、若習、若多修習。失念者，謂雖修習亦多修習，然或有時不正了知而有所行。亂念者，謂即於彼非雜染中生雜染想，雜染中生非雜染想。

云何以四相了知不如理作意？一、是煩惱生因；二、與雜染生相應；三、毀壞羞恥；四、起錯亂犯。煩惱生因者，謂如有一，執取於相、執取隨好，由此因緣，於是處所惡不善法隨心流逸。與雜染生相應者，謂即與彼惡不善法俱現前行。毀壞羞恥者，謂如有一，於應羞恥而不羞恥，又即於彼惡不善法現在前時而無羞恥。起錯亂犯者，謂即因彼無羞恥故，或犯所犯罪，或思捨所學。

復次，於食知量勤修行者，斷除八處，乃名具足於食知量。何等為八？一、耽著飲食，二、耽著自身，三、命根壞滅，四、飢劣，五、身重，六、非無病，七、命不清淨，八、多營事業。

復次，常勤修習覺悟瑜伽者，斷除八處，乃得名為常勤修習覺悟瑜伽正行具足。何等為八？一、由威儀其身疲弊；二、愛味偃臥，睡眠為樂；三、隨雜染相；四、不勤修習雜染對治；五、非時而覺；六、虛棄而覺；七、非時而眠；八、虛棄而眠。

復次，依六出離，應知建立諸出離地。何等為六？一、不隨順出離，二、闕出離，三、家出離，四、不圓滿出離，五、下地出離，六、薩迦耶出離。

不隨順者，謂五種依止。一、趣不隨順，二、生不隨順，三、精進不隨順，四、障不隨順，五、愛樂不隨順。

闕者，謂闕四種緣。一、親友闕；二、聽聞闕；三、隱沒闕，若教、若證皆隱沒故；四、施主臥具闕。

復次，由四種力生善法欲。一、由緣力，二、由因力，三、由智力，四、由行力。

復次，由四圓滿故，於善說法毘奈耶中出家圓滿。一、形相圓滿，謂能隨順無所雜染，不染污故。二、業圓滿，謂如佛說法，善隨順故。三、意樂圓滿。四、住處圓滿。

復次，由五因緣，應知尸羅律儀圓滿。一、不墜墮故；二、能出離故；三、不可訶故；四、無穿缺故；五、不知足故。

復次，依二種對治，應知四種根律儀。二種對治者，一、思擇力，二、修習力。

四種根律儀者，一、境界護，二、煩惱護，三、纏護，四、隨眠護。境界護者，謂住寂靜勤修行時，以念自守，於諸境界心不流散故。煩惱護者，謂等位行而遊行時，於諸境界遠離貪憂故；即分別此不取其相，乃至心不流逸者。若於爾時執取彼相，復起隨覺執取隨好，則便於彼修防護行，以修習力守護眼根，是名纏護。證眼根護，是隨眠護。

復次，由五因緣，當知於食知量圓滿。一、依止對治故；二、遠離所治故；三、作自作業故；四、依處故；五、分別故。

此中舊受者，飢所起。苦受者，食所起。撫育者，增梵行故。力者，能害所治故。樂者，現法樂住故。無罪者，淨福田故。安隱住者，煩惱苦斷能作證故。減省睡眠，無間、殷重二加行故，精進圓滿。殷重加行者，謂行坐時而成辦故。於第一、第二、第四蓋中宜坐時，第三蓋中宜行時，第五蓋中宜俱時。無間加行者，謂於晝日、夜初後分應常覺悟，於夜中分正習睡眠。為離師子相似長時極重失念無間睡故，重累其足，乃至思惟起想正習睡眠。

復次，應於五處知量正知而住。一、於行處，二、於觀處，三、於攝受利養恭敬處，四、於受用資具處，五、於善品加行處。由初處故，終不遊行非所行處，亦不曛暮而出遊行。由第二故，先不作意而觀視者，速攝其根；若先作意而觀視者，善住其念。由第三故，若有所受及他禮時，手不拳縮，足不躁動。由第四故，受用衣鉢及與飲食皆知其量。由第五故，若居寂靜，於晝日分經行、宴坐、若行、若住、若坐、若覺善知其量。於其夜分所習睡眠亦善知量。若有修習論義決擇，若語、若默亦善知量；為令二種所依調適，除遣睡眠及諸勞倦亦善知量。

復次，若有苾芻勤修神足，略由四支攝諸斷行。一、修習支，二、證勝進支，三、護隨煩惱通達支，四、引發能淨隨煩惱支。修習支者，謂欲、精進。何以故？依欲、精進修神足故。證勝進支者，謂信、輕安。何以故？由證勝進故，以淨信心，信上解脫；以其輕安，止息所有身心麁重。護隨煩惱通達支者，謂念、正知。何以故？由正念故，防護未生止觀隨惑；由正知故，通達已生止觀隨惑。引發能淨隨煩惱支者，謂思及捨。何以故？由思故，策沈下心；由捨故，若心掉舉，攝持於內。

復次，有四種法，於所得定為增上緣。一、審諦聽聞，二、得正教授，三、宿世串習，四、具足多聞。審諦聽聞者，謂發起樂欲，生淨信心聽聞正法；由此因此緣，得心一境性。得正教授者，謂因次第教授、無倒教授故，發起勇猛精進而住，無間常委，於菩提分精勤方便修習而住；由此因此緣，得心一境性。宿世串習者，謂於宿世隣近生中，於諸靜慮及諸等至數已證入；由此因此緣，得心一境性。具足多聞者，謂多聞、聞持、其聞積集，即於彼法獨處空閑，思惟、籌量、審諦觀察；由此因此緣，得心一境性。

復次，有七種法，為欲證得三摩地者，應正了知。一、內定退因，二、外定退因，三、內定退，四、外定退，五、內定退及因對治，六、外定退及因對治，七、彼二對治依持。內定退因者，謂懈怠。外定退因者，謂掉舉。內定退者，謂惛沈睡眠。外定退者，謂於五妙欲散亂。內定退及因對治者，謂善取相而正觀察。外定退及因對治者，謂即於身觀察不淨。彼二對治依持者，謂光明想。

云何於身觀集法住？謂觀此身，從過去世及諸飲食現在而生。云何於身觀滅法住？謂觀此身，於當來世是死滅法。云何於身觀集滅法住？謂觀此身，於現在世由飲食緣增長久住，必當破壞。於有身者，謂於此身善住其念於真如身。或唯出世間智者，謂由於內奢摩他道。或唯出世間見者，謂由毘鉢舍那道。或唯憶念者，謂由此後所得出世間道。

云何於身無所依住？謂依諸定修習念住，即於彼定無有愛味，乃至無有住著。云何於世間無所取執？謂於四顛倒已永斷滅；永斷滅故，於彼身等終不執取淨、樂、我、常。

復次，依上施設建立五種補特伽羅。云何為五？一、欣樂喜樂諸異生者，二、欣樂障斷見迹行者，三、欣樂解脫見趣行者，四、到究竟見趣行者，五、到究竟見迹行者。云何欣樂喜樂異生補特伽羅？應知此有三種。謂欣樂欲生喜樂、欣樂有尋有伺定生喜樂、欣樂無尋有伺定生喜樂、欣樂無尋無伺定生喜樂差別故。云何欣樂障斷見迹行補特伽羅？應知此有二種。謂欣樂煩惱障斷、欣樂定障斷差別故。欣樂煩惱障斷補特伽羅，於現法樂住未得已得，於一切種有想等至未得已得，謂於依止及於觀察所知有差別故。欣樂定障斷補特伽羅，於一切勝處未得已得，及於一切遍處未得已得。云何欣樂解脫見趣行補特伽羅？謂諸外道起如是見：我為非有、我所為非有，我當無有、我所當無有。彼於此見未得已得。

云何到究竟見趣行補特伽羅？謂於非想非非想處未得已得。云何到究竟見迹行補特伽羅？謂於六觸處無餘永斷究竟證受。如是名為依止施設建立五種補特伽羅。

復次，鄔波索迦有三種德。一、清淨，二、能造作，三、能引發。清淨者，謂意樂清淨、戒行清淨、證清淨。意樂清淨者，謂於佛寶等遠離疑惑，不悕世事謂作吉祥。戒行清淨者，謂能圓滿所有學處。證清淨者，謂能證得世出世清淨故。能作三寶所作事故，名能造作。能引發同法、不同法者智故，名能引發。

復次，有三種法。一、聞法，二、行法，三、究竟證法。

又外道法是顛倒說。所有禁戒非可現見，依止邪願修梵行故。所有等至有熱惱，非究竟，不能趣究竟、不能出離故，共諸外道故、共諸異生故。諸佛正法與彼相違，是真善說、是可現見，乃至智者自內所證。

復次，諸欲得捨次第，謂當宣說先所應作。由此故得，謂由布施、持戒。於此可得，謂在天上。由此受用，謂由愛味。

由此故捨，謂由過患。如此差別，捨於事欲及煩惱欲，謂由出離遠離功德。

又若顯示清淨品法，謂應稱讚四沙門果，從彼決定無退墮故，或出世間故。

復次，由三因緣，同梵行者應當和合驅擯犯戒。一、為護他故；二、彼不堪為上法器故；三、彼能令僧無威德故。

復次，由四因緣，令於尸羅深生愛樂。一、由師教。遠離二邊，制立所學故。二、由自內。非極猛利貪等類故。三、由助伴。彼極柔和，易共住故。四、由加行。不住懈怠故。

復次，有四種觀察尸羅。一、由共住，信知是有；二、於厄難，信知堅牢；三、由世務，信知無缺；四、由言論決擇，信知無戀，見不壞故。

云何心趣遠離？謂於住時處憒鬧者。云何心趣出離？謂於聚落而遊行者。云何心趣涅槃？謂居寂靜處奢摩他等相者。

復有差別。謂依遠煩惱說趣遠離，依出生死說趣出離，依入涅槃宮說趣涅槃。一切受并相續滅故，名為無影、名為寂滅；三苦永離故，名為寂靜；煩惱熾然熱惱永息故，名為清涼；得無上迹故，名為真梵。

復次，由三過故，不能無倒聽聞正法。一、散亂故；二、愚癡故；三、不恭敬故。

復次，有五種相為聞修器。一、謙下心，二、奉行心，三、攝受義心，四、善攝受義心，五、恭敬心。

復次，於善說法毘奈耶中，略有五種大師功德。若有大師具成就者，便能映蔽外道沙門、婆羅門師。何等為五？一、於諸戒行終無誤失；二、善建立法；三、善制立所學；四、於善建立法、善制立所學中，隨所疑惑皆能善斷；五、教授出離。

復次，由三因緣，唯有此道能得出離，謂無我見。一、未曾得故；二、現能對治諸煩惱故；三、現於解脫無怖畏故。

復次，有四種歡喜。一、儉素歡喜，二、積習梵行歡喜，三、無悔歡喜，四、樂斷樂修歡喜。第一歡喜，能引少欲樂，第二歡喜，能引遠離樂；第三歡喜，能引三摩地樂；第四歡喜，能引三菩提樂。

復次，由二因緣，佛世尊法名為善說：一、言詞文句皆清美故；二、易可通達故。由二因緣，易可通達。一、若文若義易覺了故；二、出離等覺故。由二因緣，名為出離。一、往善趣出離故；二、趣三菩提出離故。由二因緣，趣三菩提。一、無疑惑故；二、不可壞故。由二因緣，不可破壞。一、見不可壞故；二、有窣堵波故。由二因緣，有窣堵波：一、證堅住故；二、有可依故。由二因緣，名有可依。一、依智不依識故；二、大師是如來應正等覺故。由二因緣，大師是如來應正等覺。一、斷一切疑故；二、邪行不可得故。

復次，有四種能障斷法。一、無厭離，二、智未熟，三、散亂，四、沈下。應知慧眼，於作惡者說名為盲，於作福者說名有垢，於諸外道說名有翳。

復次，修法念住者，應正了知十一種雜染法。一、貪，二、瞋，三、癡，四、聚，五、散，六、沈，七、掉，八、隨煩惱相，九、不樂遠離，十、愛味，十一、增上慢。

復次，由四因緣，出世間道用世間道以為助伴。一、隱障諸蓋故；二、遠分制伏故；三、厭患朽壞故；四、法力滋潤故。

復次，由四種相，當知如來所得天眼，遍行一切有情義境。一、現見住造能感一切趣業有情故；二、現見住種種無量生處有情故；三、現見有中有死生有情故；四、現見無中有死生有情故。

復次，為證諸法、為達諸法勤修行者，有七漸次能證諸法、能達諸法。謂於說法者恭敬承事；既承事已，審諦聽法；審聞法已，法隨法行；法隨法行故，為住其心，攝正方便；攝正方便故，發勤精進；發勤精進故，遠離內外不平等心起處方便，法財二種障得清淨；障清淨故，於三摩地不生愛味，離增上慢。

復次，為對治九種所治故，應修四種念住。一、不厭離；二、不作意；三、止觀隨煩惱；四、沈下；五、不堪擊難；六、於劣喜足；七、忘失教授；八、毀犯禁戒；九、棄捨善軛。

復次，諸出家者有五過失。一、不喜樂過失，二、貪著利養恭敬過失，三、追求親屬過失，四、輕蔑過失，五、增上慢過失。諸在家者，當知亦有五種過失。一、貪著過失；二、習近能障諸欲過失；三、攝受過失；四、造作惡行過失；五、不作善行過失。

復次，愚夫有四種相。一、不作善作；二、作於惡作；三、二種雜作；四、雖復一向作於善作，而於善作不如實知。又有四種愚夫之相。一、不決定慧，二、邪決定慧，三、不起加行，四、所作奸詐。又有四種愚夫之相。一、非處歡喜，二、非處愁憂，三、決定艱辛，四、先不觀察。又有四種愚夫之相。一、邪思構；二、邪發起；三、設施功勞，多分無果；四、由此因緣，多生愁嘆。又諸愚夫多分少福，運業薄劣。

復次，五法相似，生死大海得大海名。一、處所無邊相似故；二、甚深相似故；三、難渡相似故；四、不可飲相似故；五、大寶所依相似故。

復次，由五因緣，於諸財施，法施為勝。一者、財施，於他身中發起惡行；法施，決定起諸善行。二者、財施，於他身中發起煩惱；法施，能令對治煩惱。三者、財施，於他身中無間引發有罪安樂；法施，能令無間引發無罪安樂。四者、財施，若佛現世、若不現世，易可獲得；法施，若無諸佛現世，難可獲得。五者、財施施而有盡，法施施而無盡。

復次，應令五心隨己自在而轉，不應令己隨彼諸心自在而轉。何等為五？一、惡行方便心。於惡行中猛利趣入。二、善行方便心。於善行中不猛趣入。三、追求諸欲方便心。於非法兇暴追求欲中猛利趣入。四、受用諸欲方便心。深生貪染，乃至不見過患、不知出離趣入受用。五、出離遠離方便心，於出離遠離中速疾退轉，於諸欲中，或於靜慮諸愛味中速疾趣入。

復次，由五種相，諸煩惱魅甚於鬼魅。一者、若為一鬼所魅，唯即為此一鬼所魅；若為一煩惱所魅，必為無量煩惱所魅。二者、若為鬼魅所魅，或以呪術、或以縛害、或以資具、或以眾藥易可治療；若為煩惱魅之所魅，不可治療。三者、若為鬼魅所魅，當於魅時易可識別，下至嬰兒亦能覺了；若為煩惱魅之所魅，當於魅時難可識別，世聰慧者尚不能了。四者、若為鬼魅所魅，此魅是客，易可摧伏，非是俱生，不即由彼成其自性；若為煩惱魅之所魅，此魅非客，難可摧伏，而是俱生，即由彼故成其自性。五者、若為鬼魅所魅，不與一切餘有情共；若為煩惱魅之所魅，必與一切餘有情共。

復次，或有苾芻不如理思，虛妄計度諦故、實故，建立有我。當知此計，略有五種虛誑過失：一者、隨順外道教轉；二者、攝受外道妄見；三者、設不順彼而轉，然與外道共為同法；四者、若隨外道教轉，便為修行不出離道；五者、雖不隨順彼轉，然與同法翻成異法。又二因緣故。一、於諦現觀因緣起邪行故；二、於諦現觀起邪行故。

復次，依止欲行、福行、展轉同居行，有六種愛恚雜染、四種依處、五種對治。

云何六種愛恚雜染？一、境界貪。由此習近能障諸欲。二、怨憎瞋。由此於怨諸有情所，發起憎恚。三、順教貪。由此於他承受其教不得自在苦有情所，廣行種種惱害逼迫。四、增上瞋。由此於彼增上安樂、增上歡喜諸有情所，不欲令其得此興盛；唯欲自得，雜起種種嫉妬、不忍、變異、不樂。第五、第六、有功德貪，有過失瞋。由此因緣，心不平等，於僧眾中雖行惠施，修諸福業，而常伺求種種差別，若作不作、若惡所作，內懷憂苦，不安隱住。云何四種依處？謂初境界為依處，餘有情為依處。又初二依處，各起一分雜染；所餘依處，各起俱分雜染。云何五種對治？一、不淨，二、慈，三、悲，四、喜，五、捨。復有異門六種愛恚雜染、五種對治。何等為六？一、事貪，二、事瞋，三、貪瞋癡雜染貪，四、不貪不瞋不癡不雜染瞋，五、不貪不瞋不癡不雜染貪，六、貪瞋癡雜染瞋。云何五種對治？謂不淨與慈及三種作意。一、雜染無顛倒作意；二、不雜染無顛倒作意；三、雜染、不雜染無顛倒心，棄捨貪、瞋作意。

復次，有四種補特伽羅，應知出家得五種功德。云何四種補特伽羅？一、自依者，二、依他者，三、已熟者，四、未熟者。云何應知出家得五種功德？謂自依補特伽羅由出家故，棄捨王等所共財寶，依止不共清淨尸羅，是名獲得最初功德。依他補特伽羅由出家故，棄捨屬他、隨他而轉不自在事，獲得自依、不隨於他自在轉事，是名獲得第二功德。已熟補特伽羅由出家故，若無餘結，即便獲得一切苦邊，是名獲得第三功德。若有餘結，即便獲得惡趣苦邊，是名獲得第四功德。未熟補特伽羅由出家故，於現法中，解脫無量居家迫迮所有憂苦，積集無量順解脫分廣大善根，能令當來相續成熟，是名獲得第五功德。

復次，有三種苦及九種相，應知隨逐諸有漏行。云何三種苦？謂苦苦乃至壞苦。云何九種相？謂一一苦各有三相，隨逐一切有漏行法，故有九相。一、死所隨縛故；二、起惡趣因所隨縛故；三、諸惡趣生所隨縛故；四、無常法故；五、於無常中苦法故；六、於苦中無我法故；七、順愛味行生住樂故；八、變壞苦故；九、即由如是變壞苦性，諸有智者取為非出離法故。

復次，若有苾芻成就四支為眾主者，乃能無倒教誡攝御所有徒眾，修行自利利他正行。

云何四支？一、解脫隨煩惱；二、不離正智；三、為令一切已生善法堅住、不忘、修習圓滿、倍增廣故，攝受任持；四、為令一切未生善法得生起故，攝受任持。

云何苾芻解脫隨煩惱？謂解脫五種隨煩惱故。何等為五？一、思慕居家；二、毀犯禁戒；三、憶先所受分別俱行不正作意；四、耽著未來所有境界，發起貪憂；五、於法慳悋。

若諸愚夫，於四大種造色自相不如實知，謂之為己父母、妻子，乃至朋友、宰官、親屬及兄弟等，於唯形色謂戲笑等，於唯身語所有動作起有情想俱行作意。由此因緣，起邪分別，妄計為我父母、妻子，乃至朋友、宰官、親屬及兄弟等。由此分別妄計因緣，發生種種居家思慕。諸有智者了知唯有諸色自相，無有情想，故能解脫初隨煩惱。所以者何？從久遠來，由見種種各別色形建立安布，或時與他而共集會，如是見已，便謂為我父母、妻子，廣說乃至是我朋友、宰官、親屬，或謂為他。非生無色諸有情類有如是事。

又諸愚夫，不如實知愚夫之相及智者相，由不如實知故，惡思所思、惡說所說、惡作所作；凡所現行身語意業皆不清淨，亦無清淨尸羅正命。諸有智者如實知故，當知一切與彼相違。故能解脫第二隨煩惱。

又諸愚夫，於非如理不能如實知非如理，於其如理不能如實知是如理。於先所受隨順欲貪可意諸法，不正作意，起欲尋思，堅著、不捨、不棄、不吐；於隨順恚不可意法，起恚尋思；於隨順害不可意法；起害尋思，餘如前說。諸有智者，於其如理能如實知此是如理，於非如理能如實知此非如理。於先所受如前所說差別諸法，或不追憶，或正思惟，或不失念，於彼所緣不起欲尋乃至害尋；設復生起，而不堅著，廣說如前；故能解脫第三隨煩惱。

又諸愚夫，於根護功德不如實知。不護過患不如實知。於現在世現前別境發生愛恚雜染其心，於諸可意色等境界悕慕欲見，於不可愛色等境界心生厭逆。於可意境心生悕慕，是名為貪。懷此貪者，若彼境界變壞之時，心便下慼，是名為憂。諸有智者，一切道理，當知皆悉與此相違，故能解脫第四隨煩惱。

又諸愚夫，於諸貪欲不正法中，不能如實知其過患，常為餘四慳所漂溺，復起法慳。諸有智者，於彼過患能如實知，於餘四慳尚不生起；設起尋捨，終不堅著，況起法慳。彼既如是遠離法慳，若遇樂法補特伽羅，即為宣說大師所說素呾纜、毘奈耶、摩呾理迦相應聖教，令其受持，廣為無間分別開示，終不隱祕，故能解脫第五隨煩惱。是名苾芻成就第一解脫隨煩惱支。

云何苾芻不離正智？謂有四智，何等為四？謂依最初離染相續通達八聖支道，立第一智；依證成辦八聖支道，立餘三智。謂有苾芻住異生位，作是思惟：唯於諸佛世尊聖法毘奈耶中有八聖支道，非諸外道異論法中有如是道。若於是處有八聖支道，即於是處有沙門果，有諸沙門及沙門義，所謂涅槃。我今為證沙門果沙門沙門義故，應當發起八聖支道，修令清淨。由如是行於八聖支道中所有智，是名依通達八聖支道立第一智。即以此智為依止、為建立，為欲證得成辦如所通達八聖支道故，勇猛精進修餘三智，謂聞所成智、思所成智、修所成智。彼為勤修聞所成智，亦令此智得清淨故，求聞正法。若有宣說如來所證法毘奈耶，即便往詣恭敬聽受，證得歡喜廣大妙善出離所攝。自相高勝，故名廣大；自性無罪，故名妙善；涅槃相應，故名出離所攝。又為勤修思所成智，亦令此智得清淨故，若知是處有諸苾芻持經律論而共集會，銓量決擇經律論中深隱要義，則便往趣請問諸諦。彼則為其建立諸諦所有自相證得方便，先未覺悟令其覺悟，若已覺悟開曉令知。即於一義文字差別，方便勸導，令不忘失。又於無我相應諸諦證得所依甚深義句，以慧通達，廣為開示空性相應如來所說微妙法句。由此因緣，彼既證得聞思所成智清淨故，復更勤修修所成智，亦令此智得清淨故，便於內身住循身觀，乃至廣說修四念住皆應了知。如是名為依證成辦八聖支道建立三智。是名苾芻成就第二不離正智支。

云何苾芻為令已生所有善法堅住、不忘，廣說乃至攝受任持？謂諸苾芻依財食事，從清淨信諸施主邊，如量受取衣服等物，名曰任持。何以故？以諸苾芻由此因緣，身不羸頓，心有堪能，心無染惱，已生善法不退增長。

云何苾芻為令未生一切善法得生起故，攝受任持？謂諸苾芻年齒耆宿，戒行清高，了知涅槃所有喜樂於諸喜樂為最第一，善修聖道，離增上慢。若有苾芻能於彼所禮敬承事，善言隨喜，離諸諂曲，無求過心，此能生彼，名曰任持。何以故？彼由如是正隨轉時，於時時間，從彼獲得能發勝喜教誡教授，能令未生一切妙善菩提分法速得生起。

如是四支別分十一，十一與四，平等平等。

瑜伽師地論卷第七十

