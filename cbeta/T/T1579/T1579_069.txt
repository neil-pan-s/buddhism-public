#----------------------------------------------------------------------
#【經文資訊】大正新脩大藏經 第 30 冊 No. 1579 瑜伽師地論
#【版本記錄】發行日期：2024-08，最後更新：2024-07-08
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，維習安大德提供，西蓮淨苑輸入，惠敏法師提供科判，《瑜伽師地論》資料庫提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

瑜伽師地論卷第六十九彌勒菩薩說

三藏法師玄奘奉　詔譯

攝決擇分中聲聞地之三

復次，應知毘奈耶，由五種制立為最甚深。云何名為五種制立？一、學制立，二、犯制立，三、出離制立，四、止息制立，五、羯磨制立。

復次，略由五處，應知學制立為最甚深。一、自在故；二、不自在故；三、顯現尸羅壞過失故；四、顯現憙樂鄙業過失故；五、彼二過失行不行故。言自在者，若時所化不隨煩惱勢力而行，非諸煩惱令不自在，爾時即依如是所化自在學行，隨意自在。不自在者，若時所化隨諸煩惱自在而行，由諸煩惱令不自在，爾時即依如是所化不自在學行，制立不自在學處。顯現尸羅壞過失者，觀諸性罪定不應行，制立隨護尸羅學處。顯現憙樂鄙業過失者，謂觀能障勤修善品，是故制立遮罪學處。彼二過失行不行者，謂佛觀彼自在所化過失不行，故無制立；觀不自在過失現行，制立學處。

復次，略由五處，應知犯制立為最甚深。云何為犯？謂能障礙所有善法，令不得生。當知此障略有五種。一、慢緩障，二、有罪障，三、輕慢障，四、惡作障，五、所知障。

慢緩障者，謂懈怠故，於諸善法不勤方便。

有罪障者，謂如有一，或由貪纏、或由瞋纏、或由癡纏、或由所餘隨一心法諸隨煩惱之所染污，彼既生起如是煩惱、隨煩惱纏，堅著不捨。

輕慢障者，謂如有一，不尊所學，於諸學中不甚恭敬，於其所犯不見怖畏而有所犯，犯已不能速疾發露，於大師所及諸學中性不尊敬。

惡作障者，謂如有一，相續染污惡作所觸，於此惡作不能善巧究竟除遣，有悵、有怏、有諸惡作。

所知障者，謂如有一，心懷變悔，依因淨戒不生歡喜；不歡喜故，不生適悅；如是乃至心不得定；心不定故，無如實知、無如實觀。由此因緣，名所知障。

由慢緩障之所觸故，於諸煩惱及隨煩惱，為性執著；性執著故，復為有罪障之所觸；為有罪障之所觸故，於諸學中不深恭敬，憙樂所犯；憙樂犯故，便為輕慢障之所觸；為輕慢障之所觸故，生染污悔；不能除遣所生悔故，便為惡作障之所觸；為惡作障之所觸故，變悔轉增；由此因緣，廣說乃至心不得定；心不定故，便為所知障之所觸。如是名為障生次第。

與此相違，當知即是五種無障。謂無慢緩障、無有罪障、無輕慢障、無惡作障、無所知障。

復次，意樂毀壞者，於其所犯尚不能出，況能無犯。云何名為意樂毀壞？謂略有五種。一、於精進無發起欲，二、於煩惱有染著欲，三、於所犯有起犯欲，四、於惡作無除遣欲，五、於等持無引發欲。復次，意樂具足者，尚無有犯，況出所犯。云何名為意樂具足？當知此亦略有五種。一、於精進有發起欲，二、於煩惱無染著欲，三、於所犯起無犯欲，四、於惡作有除遣欲，五、於等持有引發欲。如世尊言：於所犯罪，由意樂故我說能出，非治罰故。

復次，應由十處思求所犯。謂由別解脫法故。由廣分別毘奈耶故，五犯聚中由犯自相故。由六種差別成重相故，謂制立差別、事差別、煩惱差別、穿穴差別、補特伽羅差別、時差別。由無羞恥者，除波羅闍已迦，所餘有殘相故。由初業者，非初業者現所行故，由逼惱出離故，由障難出離故。由有犯者，時諸苾芻白大師故；由彼白已，大師為欲止當所犯，集僧眾故；由僧眾集已，制立所犯故。制立所犯已，復於後時隨事開聽，令得究竟無惱害故。

復次，略由五處，應知出離制立為最甚深。謂無染出離故、逼惱出離故、障難出離故、無計出離故、說悔出離故。無染出離者，謂如有一，於小隨小所犯法中隨有所行，若善法增、不善法減。由此因緣，便不染污。由此無染即是出離，是故說為無染出離。逼惱出離者，謂若有遭困苦重病之所逼切，除其性罪，於餘犯法隨有所行。由此逼惱即是出離，是故說為逼惱出離。障難出離者，謂若見有命難現前，或梵行難，於小隨小所犯法中隨有所行。由此障難即是出離，是故說為障難出離。無計出離者，謂若有一，遊於異方，經行曠野匱乏之處，隨有一種障難之法而現在前，隨其所有應受用事求受用法而不能得，遂生敬畏受用此事，於小隨小所犯法中隨有所犯。由此無計即是出離，是故說為無計出離。說悔出離者，謂如有一，於五犯聚有餘犯中隨有所犯，遂於有智同梵行所，以毘奈耶祕密之法，發露陳說，如法悔除。言小隨小所犯法者，謂除性罪。

復次，略由五處，應知止息制立為最甚深。一、清淨故；二、防破壞故；三、為引接廣大義利補特伽羅令入法故；四、為令聖教轉增盛故；五、為遮防難存活故。清淨故者，謂有清淨所作已辦諸阿羅漢，由彼已得極清淨故，僧便於彼小及隨小所有學處皆為止息。防破壞故者，謂於僧中一分苾芻，於有犯中生無犯想，於無犯中生有犯想；一分苾芻，於有犯中生有犯想，於無犯中生無犯想。由此因緣，發起種種鬪訟違諍，由此令僧不得安樂。為欲靜息此諍事故，僧眾和合，白四羯磨，於小隨小所有學處皆共止息。為欲引接廣大義利補特伽羅令入法者，謂如有一族姓高貴補特伽羅，於聖教中多有所作，僧遇彼人，無別方便可令入法。為欲引接令得入故，僧眾和合，白四羯磨，於小隨小所有學處皆為止息。為令聖教轉增盛者，謂於末劫、諍劫、穢劫正現前時，無量有情於小隨小眾多學處不樂修學，未入法者不欲趣入，已入法者復欲離散，由此聖教漸漸衰退，不得增盛。由此因緣，僧眾和合，為令聖教得增盛故，白四羯磨，於小隨小所有學處皆悉止息。為欲遮防難存活者，謂於末劫、諍劫、穢劫現在前時，由小隨小諸學處故，令諸苾芻難可存活。為欲息此難存活事，僧眾和合，白四羯磨，止息學處。

復次，略由五種補特伽羅，於十羯磨，應知羯磨制立為最甚深。

何等名為十種羯磨？一、受具羯磨，二、結界羯磨，三、長養羯磨，四、同意羯磨，五、趣向羯磨，六、恣舉羯磨，七、治罰羯磨，八、攝受羯磨，九、白二羯磨，十、白四羯磨。

云何五種補特伽羅？一、良慧喻補特伽羅，二、鸚鵡喻補特伽羅，三、炬燭喻補特伽羅，四、電光喻補特伽羅，五、書畫喻補特伽羅。

云何良慧喻補特伽羅？謂如有一，於上所說十羯磨中，唯依於義，不依於文；唯隨義轉，不隨音聲；雖於此中未作如是羯磨言詞，然能依義發起語言，行於此義。

云何鸚鵡喻補特伽羅？謂如有一，唯依於文，不依於義；唯隨文轉，不隨於義；不能依義發異言詞。

云何炬燭喻補特伽羅？謂如有一，依少羯磨便多增益，現行種種隨意言詞，譬如炬燭。

云何電光喻補特伽羅？謂如有一，或一時間於諸羯磨及諸學中現可得見，於一時間都不現見，譬如電光。

云何書畫喻補特伽羅？謂如有一，如其所制羯磨言詞，即如是轉，不增不減，如書畫者。

復有五種偽毘奈耶。一、偽制立學處，二、偽制立所犯，三、偽制立出離，四、偽制立止息，五、偽制立羯磨。云何偽制立學處？謂如有一，制立學處，不入契經，不現於律，違背法性。違背法性者，謂能增長諸不善法，及能損減所有善法。云何偽制立所犯？謂如有一，於有犯中立為無犯，於無犯中立為有犯。云何偽制立出離？謂如有一，於不出離立為出離，於出離中立不出離。云何偽制立止息？謂如有一，於不應止息制立止息，應止息中立不止息。云何偽制立羯磨？謂如有一，於非法羯磨立法羯磨，法羯磨中立非法羯磨。

復次，除十種事，若有苾芻，於異人前宣說顯示諸餘苾芻壞戒、壞見、壞諸軌則，及壞正命，當知此言非清淨說。

云何十事？一、於佛寶欲為損害，或欲劫奪。如於佛寶，二、於法寶，三、於僧寶，當知亦爾。四、見由彼故，壞戒、壞見、若壞軌則、若壞正命品類漸漸增長廣大；或聞、或疑。五、見彼顯示壞戒、壞見、壞軌、壞命等不正法；或聞、或疑。六、欲令彼出壞戒、壞見、壞軌、壞命不善法處，及欲安置諸善法處。七、為護他心，勿使他人作如是解：是諸苾芻皆悉壞戒、壞見、壞軌、壞命，然相覆藏。八、或有施主、或鄔波索迦、或造寺主啟白僧眾，作如是言：我不忍許諸有壞戒乃至壞命在此中住，諸苾芻輩若見壞戒乃至壞命者，當告我知。若諸僧眾同聞此言。九、若有見他由此因緣，內懷嫌恨，欲起無義；或聞、或疑。十、僧眾於此壞戒、壞見、壞軌、壞命、污染他家行惡法者，無有力能治罰驅擯，唯有一因、唯有一緣，所謂向他說彼不清淨事。若因嫉妬、或因憎恚、或因財利，欲毀、欲惱、欲令損害，由此緣故向他說者，當知是名不清淨說。

復次，毘奈耶中，略有五種能顯法義諸譬喻事。一、本生事，二、本事事，三、影像事，四、假合事，五、譬喻事。

本生事者，謂說前生菩薩行事。

本事事者，謂說前世諸相應事。

影像事者，謂說乳酪、生酥、熟酥、醍醐等喻，影顯最勝補特伽羅。又以世間七種河中補特伽羅喻，影顯正法中七種補特伽羅。如是所餘影像種類，皆應了知。

假合事者，謂大王喻或良醫喻，如是等類餘無量喻，隨順染污及清淨品。復有現見世間譬喻，或依雜染品、或依清淨品，由彼少分共相應故，假合而說。

譬喻事者，謂說廣長眾多譬喻。如長譬喻，及餘無量如是等類。

復次，由五種相，建立所知諸法差別。何等為五。一、由事故；二、由品業差別故；三、由智依處差別故；四、由智差別故；五、由攝餘智差別故。

云何由事故？謂略說一切有為、無為，名所知事。

云何由品業差別故？謂即此事，復有五品所知差別，及此五品所知作業。何等為五？謂此所知，或有假立，故名所知；或有勝義，故名所知；或有所作究竟，故名所知；或有他心淨不淨行，故名所知；或有一切種別，故名所知。若世俗智，能知假立所知；知假立故，如實了知世俗道理善不善法、有罪無罪，廣說乃至緣生法等，一分應遠離、一分應修習；又能了知世俗言說，遊行世間，隨因隨緣而起眾行。法智、類智、苦智、集智、滅智、道智，能知勝義所知；知勝義故，能證見、修所斷法斷。盡智、無生智，能知所作究竟所知；知所作究竟故，心得決定無有疑惑，於自斷中離增上慢。他心智，能知他心淨不淨行所知；由知此故，如實知他所有意樂界及隨眠。十力智，能知一切種別所知。由知此故，能正於他起一切種教誡、教授；能斷一切有情疑惑；能善安置一切有情，於善趣果及解脫中；有大勢力，能作一切有情利益及安樂事。如是名為五品所知及五種業。

云何由智依處差別故？謂有二種。一、自利行，二、利他行。若隨順斷世俗智、若正能斷勝義智、若於斷所作究竟智，如是諸智，應知依自利行依處。若於他意樂界及隨眠所有他心智，若於一切種別所知中所有十力智，如是二智，應知依利他行依處。如是名為智依處差別。

云何由智差別故？謂世俗智，或善、或不善、或無記，或有漏、或無漏，唯是世間。無漏者，謂於已斷一切無學身中可得。此及所餘總名俗智，亦唯世間。當知所餘法、類智等，是出世間，亦唯無漏。盡、無生智，當知唯於漏盡中生。若不分別盡及無生，謂我已得諸漏永盡，我未來苦不復當生者，唯是無漏，唯出世間。若作如是分別者，唯是無漏，世出世間世俗智攝，是未曾得，是阿羅漢相續中生。他心智，唯是世間。若在異生及有學相續中者，是有漏；若無學相續中者，是無漏。

問：何因緣故，清淨身中諸世俗智說名無漏？

答：由彼身中諸漏隨眠已永斷故。

又此諸智是他心智現所行境，此他心智非染污性，非餘染污現所行境。又彼自性不與一切煩惱相應。是故此智由隨眠故、由所緣故、由相應故，皆成無漏。十力智在如來相續中，是未曾得，唯是無漏世間智攝。何以故？由此一切種智皆帶戲論而現行故。

云何由攝餘智差別故？謂神通智、解脫門智、無礙解智、無諍智、願智、力、無畏、念住、一切種不共佛法等智，隨其所應，當知皆為如前所說諸智所攝。謂五神通，皆世俗智攝。若諸異生及諸有學相續中者，皆是有漏；若在無學相續中者，皆是無漏。第六神通，盡及無生二智所攝。盡、無生智如前應知。空解脫門智，八智所攝。謂法智、類智、苦智、集智、滅智、道智，及出世間盡、無生智。無願解脫門智，六智所攝。謂法智、類智、苦智、集智、盡智、無生智。無相解脫門智，五智所攝。謂法智、類智、滅智、盡智、無生智。無礙解智、無諍智、願智、十力等一切不共佛法智，皆世俗智攝，皆是無漏。在阿羅漢及如來相續中，如其所應盡當知。

諸解脫門建立相，如本地分已說。不共佛法及無礙解等，如菩薩地已說。

復次，云何神境？云何神境智？云何神境智作證？謂從一種變作多種，如是廣說乃至梵世身自在轉，是名神境。由神境智，於此神境領受示現，是故說此名為神境。若智具大威德，修所成，是修果，名神境智。由此智，於彼境能領受、能示現，是故說此名神境智。即此智種子，由生緣所攝受故，勢力增長，相續隨轉，名神境智作證。如是一切總攝為一，名神境智作證。

云何天耳？云何天耳智？云何天耳智作證？謂若修果耳所攝清淨色，是名天耳。與依耳識相應智，名天耳智。此智作證，如前應知。如是一切總攝為一，等如前說。

復次，由此道理，餘一切通所作問詞，如前應知。所有釋詞隨其所應，我今當說。謂諸他心，由有貪等差別而轉，名心差別。若具大威德，修所成，是修果，緣彼為境智，名心差別智。此智作證，如前應知。如是一切總攝為一，等如前說。若於過去生自體差別明了記憶，名宿住隨念。若智具大威德，修所成，是修果，依止於念、與念相應，此方得轉，是故說名宿住隨念智。餘如前說。若諸有情好惡色等種種差別，從彼別別有情眾沒，於此別別有情眾生，說名死生。若修果眼所攝清淨色以為依止，緣死生境識相應智，名死生智。餘如前說。若一切結無餘永斷，名為漏盡。即於此中，世間盡智及無生智，名漏盡智。所餘一切，如前應知。

復次，諸具神通修觀行者，若遇其時便能示現，或復安住，或行他利，或於是中能善問記，是故名為具神通者。

復次，前三通是通，非明；後三通亦通、亦明，以能對治三世愚故。又初神通，能迴異類，令他於己發生尊敬。第二神通，知他所行染淨語業，能善訶責，令其歡喜。第三神通，善能知他若淨不淨心行差別，能正教授及與教誡。後三神通，能令遠離常邊、斷邊，能無顛倒離增上慢，依於漏盡宣說中道，即於此中能善教授。

復次，觀察三種義勢力故，俱分解脫利根阿羅漢苾芻住無諍定。謂或有一，昔曾於彼無諍等持，聞有無量差別勝利，心生喜樂，發起勝願。由此因緣，緣彼為境，猛利意樂數數熏修。彼既證得阿羅漢已，由彼為因、由彼為緣，即於是中心樂趣入，是故今者住無諍定。又復有一，昔異生時，令諸有情起無量諍，於彼發起種種惱害瞋恨等事，今既證得阿羅漢果，於昔所行愚夫之行，生大悔愧，是故今者住無諍定。又復有一，自既證得阿羅漢果，欲令無量眾生造作順現法受可愛果業，又欲令彼於現法中受可愛果，是故方便住無諍定。

由此因緣，熏修邊際第四靜慮以為依止，發生無諍想三摩地防護他心。於自所起一切威儀，終不令他起煩惱諍，是故說此名為無諍。

如是為欲護他心故，隨所依止村邑、聚落所住之處，周遍於此村邑、聚落諸眾生心次第觀察，如是遍觀一切衢路、一切家屬、一一眾生未來世心。如是觀已，彼若了知如是村邑、如是聚落、如是衢路、如是家屬、如是眾生，當於我所暫得見時，必定生起諸煩惱諍，即便隱避，令彼眾生皆不得見。彼若了知不由見故，由不見故，生煩惱諍，則作方便令彼得見。彼若了知由隨順故，令不起諍，即便觀察所隨順事為淨不淨。若清淨者，即與相見，隨順彼事。若不清淨，或復觀彼所隨順事，令他相續起煩惱諍，既觀察已，不與相見。又審觀察，若因如是語言、如是威儀、如是攝受、如是受用衣服等物、如是說法、如是勸導，令他相續起煩惱諍，即便遠離，如是語言，廣說乃至如是勸導。彼由多分住如是住，行如是行，是故說名住無諍者。

云何願智？謂俱分解脫利根阿羅漢苾芻，熏修邊際第四靜慮為依止故，若聲聞乘隨聲聞智所行境界，若獨覺乘隨獨覺智所行境界，起如是願：願我當知如是如是所知境界。從此趣入熟修邊際第四靜慮，既入定已，隨先所願一切了知。若諸如來，遍於一切所知境界，智無障礙。

復次，諸佛如來於無諍定而不數入。所以者何？有諸眾生勝利益事，由起煩惱俱時成辦，如來於此勝利益事不能棄捨。

復次，如熏修邊際第四靜慮以為依止，引發無諍及與願智，當知如來所有一切不共佛法妙智亦爾。餘神通等，一切靜慮以為依止皆能引發。

復次，唯依諸靜慮，及初靜慮近分未至定，能入聖諦現觀，非無色定。所以者何？無色定中奢摩他道勝，毘鉢舍那道劣，非毘鉢舍那劣道能入聖諦現觀。非生上地或色界、或無色界能初入聖諦現觀。何以故？彼處難生厭故。若厭少者，尚不能入聖諦現觀，況於彼處一切厭心少分亦無。

復次，當說世俗智及出世無漏智，初中後際生起差別。

謂世俗智，初異生位起如先說五染污見，及與貪等相應邪智，是染污等諸世俗智應斷應知。為欲生起彼對治故，復起世間信所攝受無顛倒見，是善有漏世俗智攝。以此正見為依止故，次起聞思所成妙慧，於諸念住勤修觀行，亦善有漏世俗智攝。以此為依，次於順決擇分方便道中，由修所成慧，於諸念住勤修觀行，亦善有漏世俗智攝。以此為依，次起見道方便順決擇分俱行修所成慧，於諸念住勤修觀行，亦善有漏世俗智攝。以此為依，次起世第一法見道無間道所攝正見，亦善有漏世俗智攝。如是名為初異生地諸世俗智生起次第。

又即以彼世第一法所攝俗智為依止故，能入見道。昇見道時，即先所修善世俗智所有種子，由彼熏修皆得清淨，亦名為修，此則名為諦現觀邊諸世俗智。出見道已，生起此智，證見所斷諸法解脫，昔來於彼曾未解脫。由此生故，是諸聖者於見所斷煩惱斷中能正分別，謂那落迦我已永盡，乃至不復墮諸惡趣。又能了知：我今已證得預流果。又能了知：我今已斷如是如是所有煩惱。又隨所欲，應可為他所記別者，當為建立。又審觀察而記別之。又能於諸聖諦現觀，以無倒慧而正建立。復於此上隨其所應未離欲處，以世間道漸次修習能離彼欲，乃至能於無所有處離欲作證。此諸聖者以出世間智後所得諸世俗智離諸欲時，當知同彼非聖道者所作離欲，但能損伏煩惱種子，非謂永斷。此世俗智是出世間智後所得，應言此智亦是世間，亦出世間，不應一向名為世間。又修此智略有四道。一、方便道，二、無間道，三、解脫道，四、勝進道。於一切地修道所斷耎中上等九品煩惱，隨其品數各各差別，能隨順斷，是名初道。能無間斷，是第二道。無間斷已，是第三道。次後於斷，是第四道。此勝進道復有二種。或有無間為斷餘品修方便道，此於前品名勝進道，於後所斷名方便道。或有無間不修方便，但於前品生知足想，不求勝進，或住放逸，或於已斷以觀察智而更觀察，或有但以伺察作意而伺察之，當知此道唯名勝進。除未至定，所餘一切近分地中，唯有俗智，無出世智。何以故？由未至地是初定心，初靜慮上所有定心皆先有定故。聖弟子從此以上，但依根本修出世智，不依近分。第一有中所有諸智，皆俗智攝。何以故？彼處作意與出世間聖智作意不同分故，但作非想非非想行。出世作意，有想諸定所攝受故。始從學地乃至於此諸世俗智，當知皆名中際俗智。於阿羅漢身中，所有一切清淨無漏解脫，一切結縛煩惱盡智、無生智，及餘一切神通等功德所攝諸世俗智，皆是後際世俗智攝。

復次，諸菩薩初中後際世俗智者，謂從勝解行地乃至到究竟地所有一切世俗智。初際者，謂勝解行地。中際者，謂從增上意樂清淨地乃至決定行地。後際者，謂到究竟地。又諸菩薩，於諸地中起二種行，謂有戲論想差別行，及離戲論想現行行。似出世間，善修此故，得後所得世俗智攝無障礙智。又諸菩薩，有與如來願智相似諸世俗智，勝諸聲聞、獨覺所得一切願智。諸神通等及空智等，應知亦爾。由諸菩薩所有功德，皆依十力種性而轉，聲聞、獨覺則不如是。

復次，如是已說初中後際諸世俗智。初中後際諸出世智，次我當說。謂見道、修道、無學道。若法智品見道，對治欲界見所斷惑。若類智品見道，對治色無色界見所斷惑。

問：一切類智現在前時，皆能了別色界、無色界耶？

答：若有曾於色無色界所有諸法善聞、善思、善取相者，即能了別。若不爾者，不能了別。

所餘諸智，或在毘鉢舍那品，或在奢摩他品，法智、類智二品所攝。又於見道初智生時，諸餘智因由能生緣所攝受故，皆得增長，一切見道即此剎那皆名為得。於此得已，後時漸漸次第現前，當知見道是勝進道。於修道中，若有修習出世間道而離欲者，應知如前方便道等，皆是出世。若於苦等諸聖諦中，有戲論想而現行者，是世俗智。離戲論想而現行者，是出世智。為於諸諦以有相想善取相故，為如先時所見、所知修習種種微妙智故，為以世間諸善厭行令心厭故，為受種種妙法樂故，是諸聖者亦修世間離欲之道而離諸欲。無學地中，即如所說出世間智，解脫修道所斷惑故，極善清淨。又出世智，能為一切世間功德所依持處，能令一切上地、下地所有功德皆自在轉。如是名為初中後際出世間智次第生起。

復次，諸神境智，或加行得、或生得。加行得者，如生此間異生、有學，及與無學、諸菩薩等所有修果。生得者，謂生色界。由先修習為因緣故，後於此中生便即得。又有欲界諸天，及人一分，福果所致，如曼馱多王等。又傍生趣如飛禽等，攝受如是眾同分故，如得神通。鬼趣一分亦復如是。又有呪術、藥草威德，亦如神通。如作幻惑厭禱起屍、半起屍等。即由如是差別道理，餘四神通所有差別，隨其所應，當知亦爾。

復次，云何所識法？謂一切法皆是所識，諸識能識。由五種相諸識差別，如其所應，建立所識。

何等為五？一、依緣差別故；二、欣慼差別故；三、勝劣差別故；四、心所差別故；五、障治生差別故。

云何依緣差別？謂由所依、所緣差別，建立眼等六識差別。眼識了別諸色境界；餘識各各了自境界；意識了別一切眼、色，乃至意、法以為境界。

云何欣慼差別？謂苦受相應識名慼，此能了別隨順憂苦不可意法。樂受相應識名欣，此能了別隨順喜樂可意諸法。不苦不樂受相應識名非欣非慼，此能了別隨順捨受非二諸法。

云何勝劣差別？謂不善法及有覆無記法相應識名劣，此能了別諸染污識所行諸法。善法相應識名勝，此能了別一切善識所行諸法。無記法相應識名非勝非劣，此能了別自所行法。

云何心法差別？謂有心法遍諸心起，復有心法遍善心起，所餘心法，應知如前有漏法中已說其相。遍諸心起復有五種。謂作意、觸、受、想、思。如前意地已說其相。遍善心起復有十種。謂慚、愧、無貪、無瞋、無癡、信、精進、不放逸、不害、捨。如是十法，若定地、若不定地，善心皆有。定地心中更增輕安，不放逸等唯是假法。此相應識皆能了知一切境法。

云何障治生差別？謂所治障有十五心。何等十五？謂欲界繫總有五心，見苦、見集、見滅、見道，及修所斷。如欲界繫總有五心，色無色界，當知亦爾。

能對治心是第十六，謂諸無漏學無學心。

如是所治及能治識，隨其所應，各能了別自所行法。

復次，生差別者，略有五種。一、欲界生行，二、色界生行，三、無色界生行，四、往上地生，五、還下地生。欲界生行者，從欲界繫若善、若染污、若無覆無記心無間，遍欲界繫一切心生，是名欲界識生差別。如欲界繫，如是色無色界繫。自地三心無間，皆生自地三心。若先未起靜慮、無色，初欲生時，要從欲界善心無間，初靜慮地善心得生；初靜慮地善心無間，第二靜慮善心得生；如是乃至無所有處善心無間，第一有地善心得生。必從色界善心無間，初學心生。學心無間，無學心生。若先已起靜慮、無色，即於彼地不退失者，彼從欲界善心無間，隨其所樂，上地諸心及學無學心欲起現前。先已善取彼行相故，於彼諸心如意能起。如是所餘上地諸心無間所起，如其所應，當知亦爾。又從欲界無記心無間，色界善心生，如色界果。欲界變化心，即從色界善心無間，此欲界無記心生。又說此心為欲界者，當知是彼影像類故，非自性故。又欲界沒生上地時，欲界善心、無記心無間，上地染污心生。謂生初靜慮乃至有頂。以一切處結生相續，皆染污心方得成故。如是應知，往上地生諸識，決定於自所行生起差別。又諸異生退先所得世間靜慮、無色定時，由染污心現前故退。此下地染污心，從上地善心、染污心無間生。又從上地沒生下地時，從一切上地善心、染污心、無記心無間，唯有下地染污心生。如是應知，還下地生諸識，決定於自所行生起差別。如是障治生差別故，諸識決定於自所行了別所識諸法差別。

瑜伽師地論卷第六十九

