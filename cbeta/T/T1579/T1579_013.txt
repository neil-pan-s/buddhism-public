#----------------------------------------------------------------------
#【經文資訊】大正新脩大藏經 第 30 冊 No. 1579 瑜伽師地論
#【版本記錄】發行日期：2024-08，最後更新：2024-07-08
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，維習安大德提供，西蓮淨苑輸入，惠敏法師提供科判，《瑜伽師地論》資料庫提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

瑜伽師地論卷第十三彌勒菩薩說

三藏法師玄奘奉　詔譯

本地分中三摩呬多地第六之三

復次，如世尊言：汝等苾芻，當樂空閑，勤修觀行，內心安住正奢摩他者。謂能遠離臥具貪著，或處空閑，或坐樹下，繫念現前，乃至廣說。名樂空閑。當知此言顯身遠離。若能於內九種住心，如是名為內心安住正奢摩他。當知此言顯心遠離。若樂處空閑，便能引發內心安住正奢摩他。若內心安住正奢摩他，便能引發毘鉢舍那。若於毘鉢舍那善修習已，即能引發於諸法中如實覺了。

復次，如世尊言：汝等苾芻，於三摩地當勤修習，無量、常委、安住正念者。謂先總標於三摩地勤修習已，後以三事別顯修相。無量者，謂四無量。常委者，謂常有所作，及委悉所作，故名常委。安住正念者，顯於四念住，安住其心。何故說此三種修相？謂依二種圓滿故。一者、世間圓滿，二者、出世圓滿。修無量故，便能引發世間圓滿。修正念故，便能引發出世圓滿。常委修故，於此二種速得通達；由此因緣，處二中說。是故但說三種修相。又無量者，顯奢摩他道。住正念者，顯毘鉢舍那道。常委者，顯此二種速趣證道。又無量者，顯趣福德行。住正念者，顯趣涅槃行。常委者，顯趣二種速圓滿行。先於奢摩他善修習已，後與毘鉢舍那方得俱行。修此二種三摩地故，如實覺了所知境界。

復次，如世尊言：修靜慮者，或有等持善巧，非等至善巧。廣說如經嗢柁南頌。

云何等持善巧？謂於空等三三摩地得善巧故。云何非等至善巧？謂於勝處、遍處、滅盡等至不善巧故。云何等至善巧，非等持善巧？謂於十種遍處等至及無想等至，若入若出俱得善巧，非於三三摩地。云何俱善巧？謂於彼二俱善巧故。云何俱不善巧？謂於彼二俱不善巧故。如是於先所說等持、等至中，隨其所應，當善建立。

又說等持善巧非等至善巧者，謂於等持名句文身善知差別，非於能入等至諸行狀相差別。云何等至善巧非等持善巧？謂如有一，善知能入隨一等至諸行狀相，亦能現入；而不善知此三摩地名句文身差別之相，亦不能知我已得入如是如是等持差別。有諸菩薩，雖能得入若百若千諸三摩地，而不了知彼三摩地名句文身，亦不能知我已得入如是如是等持差別。乃至未從諸佛所聞，及於已得第一究竟諸菩薩所而得聽聞，或自證得第一究竟。

云何為住？謂善取能入諸三摩地諸行狀相，善取彼故，隨其所欲能住於定，於三摩地無復退失。如是若住於定，若不退失，二俱名住。云何為出？謂如有一，於能入定諸行狀相不復思惟，於不定地分別體相所攝定地不同類法作意思惟，出三摩地。或隨所作因故，或定所作因故，或期所作因故，而出於定。隨所作者，謂修治衣鉢等諸所作業。定所作者，謂飲食便利、承事師長等諸所作業。期所作者，謂如有一，先立期契，或許為他當有所作，或復為欲轉入餘定。由此因緣，出三摩地。何等為行？謂如所緣作種種行而入於定。謂麁行、靜行、病行、癰行、箭行、無常行等、若於彼彼三摩地中所有諸行。何等為狀？謂於諸定臨欲入時、便有此定相狀先起。由此狀故、彼自了知：我於如是如是相定，不久當入，或復正入。彼教授師由此狀故、亦了知彼不久當入如是如是相定。何等為相？謂二種相。一、所緣相，二、因緣相。所緣相者，謂分別體。由緣此故，能入諸定。因緣相者，謂定資糧。由此因緣，能入諸定。謂隨順定教誡教授，積集諸定所行資糧，修俱行欲，厭患有心。於亂不亂審諦了知、及不為他之所逼惱。或人所作，或非人所作，或音聲所作，或功用所作。云何調善？謂若三摩地猶為有行之所拘執，如水被持；或為法性之所拘執，不靜不妙，非安隱道，亦非證得心一趣性；此三摩地不名調善，不隨所樂安隱而住。與此相違，名為調善。云何猶為有行拘執？謂由誓願俱行思故，制伏外緣，持心於定。又於作意，要由功用方能運轉、不令內心於外流散。故作是說，如水被持。云何法性之所拘執？謂觀下地為麁法性，觀於上地為靜法性。寂靜微妙，得安隱道，及能證得心一趣性，如五聖智三摩地中已略解釋。云何所行？謂三摩地所行境界。由所得定，過此已上不能知故。如初靜慮，不能觀見第二靜慮。如是根度、數取趣度、亦不能知。云何引發？謂能略攝廣文句義，及能成辦諸勝功德。云何等愛？謂慚、愧、愛、敬、信、正思惟、正念、正知、根護、戒護、及無悔等樂為最後。由隨樂故，心便得定。與此相違，名不等愛，云何等愛亦不等愛？謂如有一，於慚愧等少分成就，少不成就。謂具慚愧而無愛敬，乃至廣說。云何為增？謂所得定轉復增長。云何為減？謂所得定還復退失。云何方便？謂趣彼二道。又止、舉、捨，當知如前止等相中已具分別。

復次，如分別靜慮經言：有靜慮者，即於興等謂之為衰。乃至廣說。

此中四轉，當知二時顛倒。謂於三摩地若退墮時，若勝進時，趣退及退，俱名為衰；趣勝進道及與勝進，俱名為興。

云何應知於三摩地進時顛倒？彼謂我今退失離生喜樂，我今退失勝三摩地。謂靜慮者勤修習故，心趣寂靜，隨捨行故。從初靜慮入於第二靜慮近分，然於此事不善了知。於此位中，初靜慮地喜樂已過，第二靜慮地中所有喜樂猶未能得。便作是念：我今退失離生喜樂。遂還從彼退攝其心。當知如是修靜慮者其心顛倒。

云何應知於三摩地退時顛倒？謂如有一，得初靜慮，為涅槃故，積集資糧。彼於涅槃，已得所修資糧圓滿；由此因緣，或由功用，或復任運，起如是想作意現前。由如是想作意故，於諸色中乃至識中，了知如病乃至無我。由如是想作意故，從此無間，因世間定所生喜樂不復現行。便作是念：我今退失定生利益，及所依止。遂還從彼退攝其心。如是當知修靜慮者於三摩地退失顛倒。

云何當知於三摩地退失無倒？謂如有一，得初靜慮，便生喜足，不求上進，唯起愛味。由起如是欲俱行想作意故，遂便退失近欲界定。彼於此衰能了是衰，由此因緣，當知無倒。又由所得靜慮定故，自譽毀他。謂我所得此靜慮定，非餘能得。由起如此欲俱行想作意故，所有蓋纏轉增轉厚，便從定退。彼於此衰能了是衰，又以所得靜慮諸定顯示於他，為諸國王及王臣等當供養我。從定起已，尋思此事。由如是欲俱行想作意故，所有蓋纏轉增轉厚，餘如前說。

如是當知修靜慮者於三摩地退失無倒。第二無倒，翻初無倒，應知其相。此二無倒，亦於二時應知其相。由依如是倒無倒處，安立四轉。

復次，如分別四撿行定經中，由四種相，撿行一切三摩地等。謂此等持是順退分，乃至此是順決擇分。

云何撿行？謂此是劣分、此是勝分、此殊勝分、此最勝分、如其次第。

此復云何？謂修定者，從初靜慮還退出已，於諸靜慮不復樂入，亦不思惟此行狀相。然欲俱行諸想作意數數現前，如先所說，從彼起已隨念愛味。當於爾時，修靜慮者應自撿行：我三摩地今成退劣。又修定者，從初靜慮還退出已，得聞隨順此定教法。謂初靜慮諸行狀相。慇懃懇到善取其相，令所得定堅住不忘。如是隨念順定法故，成順住分。當於爾時，應自撿行：我三摩地已成其勝，我三摩地已得安住，非退、非進、非趣決擇。又靜慮者，從初靜慮還退出已，得聞隨順第二靜慮教授之法；既得聞已，第二靜慮道俱行諸想作意數數現前。當於爾時，應自撿行：我三摩地已成殊勝，非退、非住，唯是勝進，非趣決擇。又修定者，從初靜慮還退出已，聞苦諦等相相應教法；既得聞已，苦諦等俱行諸想作意順決擇分數數現前。彼於爾時，當自撿行：我三摩地已成最勝，非退、非住，亦非勝進，然趣決擇。

復次，如經言：有眼、有色、乃至有意、有法；而諸苾芻，於此諸法若實若有都不領受。尚不受想，何況無想。此復云何？謂諸苾芻於初靜慮具足安住，由此因緣，厭壞眼色乃至意法。由厭壞故威勢映奪，遂於眼中無有眼想，然有其想；乃至於法無有法想，然有其想。云何有想？謂於眼等，作意思惟是苦、是集，或是病等，彼於諸法不受自相。如是乃至無所有處。此中正說無漏作意。云何名為不受無想？謂不思惟一切相故，於盡滅中思惟寂靜。此中意說離諸相想，名為無想。又說安住滅盡定者，一切諸想皆不生起。

復次，如經中說四種趣道。云何宴坐，於諸法中思惟簡擇？謂有苾芻，先已證得初靜慮等，而未見諦。由聽正法及多聞故，而能宴坐，依三摩地，於苦等諦發起現觀。如是行者，依增上心，修增上慧。又有苾芻，如實知苦乃至知道，而未證得初靜慮等。彼便宴坐，思惟諸法。如是行者，依增上慧，修增上心。第三行者，名為俱得。奢摩他、毘鉢舍那雙雜轉故。第四行者，先已證得初靜慮等，未聽正法，未習多聞；後從大師或餘尊所，聞見諦法，或復得聞斷餘結法；由此得入真諦現觀，或復證得阿羅漢果。彼既證得出離所引大善喜悅，由能制伏諸掉舉心，復還宴坐。如是坐已，安心住於靜慮、等至。最初趣道，引見道故；第二、第三，引修道故；第四趣道，為俱引故。

復次，如經中說有四淨勝。為求清淨，此最為勝，故名淨勝。

云何為淨？云何為勝？謂所得、所證、所引戒等，若圓滿、若攝受，是名為淨。發勤精進，未滿令滿，是名為勝。

云何尸羅圓滿攝受？謂若有一，雖住具戒，亦能守護別解脫律儀，而於軌則及所行中未能具足，未於小罪深見怖畏。此於尸羅，未名圓滿。若於一切皆悉滿足，乃名圓滿。如是名為尸羅圓滿。若於長時串修習故，便於根門善守而住，廣說乃至即於尸羅攝成自體，自性安住。如是名為尸羅攝受。云何三摩地圓滿？謂若已得加行究竟果，或第四靜慮，乃名圓滿。於此下位，皆未圓滿。云何三摩地攝受？謂彼所得三摩地等後時清淨。又三摩地不為有行之所拘執，乃至廣說。云何見圓滿？謂聞他音，及如理作意故，正見得生。由此正見，雖能知苦乃至知道，若未如實，猶不得名正見圓滿。若能於彼如實了知，爾時方名正見圓滿。云何見攝受？謂於後時諸漏永盡，乃至廣說。云何解脫圓滿？謂若由有學智見解脫貪等，未名圓滿。若由無學智見得解脫者，乃名圓滿。云何解脫攝受？謂若行、若住，常不退失現法樂住，如是名為解脫攝受。

復次，如經言：心清淨行苾芻，於時時間，應正作意思惟五相，乃至廣說。方便勤修增上心者，乃得名為心清淨行。諸惡不善欲等尋思，及親里等所有尋思，皆於此行能為障礙。略有三種補特伽羅。由軟中上尋思行者，有差別故。初由正思惟所餘相故，令彼尋思不復現行。第二由見尋思深過患故，或復不念不思惟故，令彼尋思不復現行。云何不念及不思惟？由善於內安心等故。第三補特伽羅，非初即能令彼一切皆不現行，要當方便令尋思行漸漸歇薄；麁既息已，漸當制伏。若猶未能於尋思路尋思所緣深生厭怖，當以厭患俱行之心多思惟力，於彼尋思俱行之心調練制伏。如是三種補特伽羅，分為五種。

復次，盪塵經中，佛世尊言：當如陶鍊生金之法，陶鍊其心，乃至廣說。

如是等義云何應知？謂陶鍊生金、略有三種。一、除垢陶鍊，二、攝受陶鍊，三、調柔陶鍊。除垢陶鍊者，謂從金性中、漸漸除去麁中細垢，乃至惟有淨金沙在。攝受陶鍊者，謂即於彼鄭重銷煮。調柔陶鍊者，謂銷煮已，更細鍊治瑕隙等穢。如金性內所有生金，種性位中心淨行者，當知亦爾。謂堪能證般涅槃者。

問：從何位名心淨行者？

答：從得淨信求出家位。此於在家及出家位，有麁、中、細三種垢穢。其在家者由二為障、不令出家。一、不善業。謂常樂安處身語惡行。二、邪惡見。謂撥無世間真阿羅漢正行正至。此於已得淨信位前，能為障礙。欲等尋思障出家者，令其不能心生喜樂。親等尋思障憙樂者，令其不能恒修善法。由斷彼故，恒修善法，速得圓滿純淨之心，有尋有伺，如淨金沙，是名為心除垢陶鍊。猶如生金仍未銷煮。若有復能止息尋思，乃至具足安住第四靜慮，是名為心攝受陶鍊。由能攝受無尋無伺三摩地故。猶如生金已被銷煮。若三摩地不為有行之所拘執，乃至廣說，是名為心調柔陶鍊。於神通法，隨其所欲能轉變故。如彼生金，已細鍊治瑕隙等穢。

復次，如經言：應於三相作意思惟，乃至廣說。應時時間作意思惟奢摩他等差別之相，不應一向。為欲對治沈掉等故。若於止、舉未串習者，惟一向修，是沈掉相。如此修者，當知住在方便道位。若時時間思惟捨相，如是在於成滿道位。亦由於此一向修故，於緣起法及聖諦中不思擇故，心不正定，不盡諸漏。於諸諦中，若未現觀、不能現觀；或已現觀，不得漏盡。初之二種，是三摩地能成辦道；第三一種，依三摩地盡諸漏道；是名略顯此中要義。於時時間作意思惟，遍一切故。

復次，有四正法，攝持聖教。

何等為四？一者、遠離，二者、修習，三者、修果，四者、於聖教中無有乖諍。

遠離者，謂山林、樹下、空閑靜室。修習者，謂住於彼勤修二法。謂奢摩他、毘鉢舍那。

云何已習奢摩他，依毘鉢舍那而得解脫？謂如有一，先已得初靜慮乃至第四靜慮。彼即依此三摩地故，如實知苦乃至知道。彼即依此毘鉢舍那，於見所斷諸煩惱中，心得解脫。

云何已習毘鉢舍那，依奢摩他心得解脫？謂如有一，如實知苦乃至知道。彼依如是增上慧故，發生靜慮。即由如是奢摩他故，於修所斷諸煩惱中，心得解脫。如是修習奢摩他、毘鉢舍那已，於諸界中而得解脫。見道所斷諸行斷故，名為斷界。修道所斷諸行斷故，名離欲界。一切有執皆永滅故，名為滅界。是名修果。

於聖教中無乖諍者，所謂大師及諸弟子，若義、若句、若文，於文句義平等潤洽，互相隨順；非如異道施設見解，種種非一，差別不同。第一句者，所謂前句。若以此句問於初一，即以此句而問第二。設於初一依蘊而問，復於第二依餘問者，便不得名與第一句平等潤洽，互相隨順。

本地分中非三摩呬多地第七

已說三摩呬多地。

云何非三摩呬多地？當知此地相略有十二種。

或有自性不定故，名非定地。謂五識身。

或有闕輕安故，名非定地。

謂欲界繫諸心心法。

彼心心法，雖復亦有心一境性，然無輕安含潤轉故，不名為定。

或有不發趣故，名非定地。謂受欲者，於諸欲中深生染著，而常受用。

或有極散亂故，名非定地。謂初修定者，於妙五欲心隨流散。

或有太略聚故，名非定地。謂初修定者，於內略心惛睡所蔽。

或有未證得故，名非定地。謂初修定者，雖無散亂及以略聚、嬈惱其心，然猶未得諸作意故，諸心心法不名為定。

或有未圓滿故，名非定地。謂雖得作意，然未證得加行究竟及彼果故，不名為定。

或有雜染污故，名非定地。謂雖證得加行究竟果作意，然為種種愛味等惑染污其心。

或有不自在故，名非定地。謂雖已得加行究竟果作意，其心亦無煩惱染污，然於、入、住出諸定相中，未得自在，未隨所欲，硬澁艱難。

或有不清淨故，名非定地。謂雖自在，隨其所欲、無澁無難，然唯修得世間定故，未能永害煩惱隨眠諸心心法，未名為定。

或有起故，名非定地。謂所得定雖不退失，然出定故，不名為定。

或有退故，名非定地。謂退失所得三摩地故，不名為定。

本地分中有心無心二地第八第九

已說非三摩呬多地。

云何有心地？云何無心地？謂此二地，俱由五門應知其相。一、地施設建立門，二、心亂不亂建立門，三、生不生建立門，四、分位建立門，五、第一義建立門。

地施設建立者，謂五識身相應地、意地、有尋有伺地、無尋唯伺地、此四一向是有心地。

無尋無伺地中，除無想定并無想生及滅盡定，所餘一向是有心地。

若無想定、若無想生、及滅盡定，是無心地。

心亂不亂建立者，謂四顛倒顛倒其心，名為亂心。

若四顛倒不顛倒心，名不亂心。

此中亂心，亦名無心，性失壞故。

如世間見心狂亂者，便言此人是無心人。由狂亂心失本性故。

於此門中，諸倒亂心，名無心地。

若不亂心，名有心地。

生不生建立者，八因緣故，其心或生，或復不生。

謂根破壞故，境不現前故，闕作意故、未得故、相違故、已斷故、已滅故、已生故、心不得生。

由此相違諸因緣故，心乃得生。

此中若具生因緣故，心便得生，名有心地。

若遇不生心因緣故，心則不生，名無心地。

分位建立者，謂除六位，當知所餘名有心地。

何等為六？謂無心睡眠位、無心悶絕位、無想定位、無想生位、滅盡定位、及無餘依涅槃界位。

如是六位，名無心地。

第一義建立者，謂唯無餘依涅槃界中，是無心地。

何以故？於此界中，阿賴耶識亦永滅故。

所餘諸位，轉識滅故，名無心地。阿賴耶識未永滅盡，於第一義非無心地。

本地分中聞所成地第十之一

已說有心無心地。

云何聞所成地？謂若略說，於五明處名句文身無量差別，覺慧為先，聽聞、領受、讀誦、憶念。又於依止名身、句身、文身義中，無倒解了。如是名為聞所成地。

何等名五明處？謂內明處、醫方明處、因明處、聲明處、工業明處。

云何內明處？當知略說由四種相。一、由事施設建立相，二、由想差別施設建立相，三、由攝聖教義相，四、由佛教所應知處相。

云何事施設建立相？謂三種事，總攝一切諸佛言教。一、素怛纜事，二、毘奈耶事，三、摩怛履迦事。如是三事，攝事分中當廣分別。

云何想差別施設建立相？

嗢拕南曰：

句、迷惑、戲論、　　住、真實、淨、妙、
寂靜、性、道理、　　假施設、現觀。

云何句？謂內六處無量境界、無量方所、無量時分。復有三界。謂欲界、色界、無色界。又有三界。謂小千世界、中千世界、三千大千世界。

復有四眾。謂在家眾、出家眾、鄔波索迦眾、非人眾。復有三受。謂苦受、樂受、不苦不樂受。復有三世。謂過去世、未來世、現在世。復有三寶。謂佛寶、法寶、僧寶。

復有三法。謂善法、不善法、無記法。復有三雜染。謂煩惱雜染、業雜染、生雜染。復有四聖諦。謂苦聖諦、集聖諦、滅聖諦、道聖諦。

復有九次第等至。謂初靜慮等至，乃至滅想受等至。復有三十七菩提分法。謂四念住、四正斷、四神足、五根、五力、七覺支、八道支。復有四沙門果。謂預流果、一來果、不還果、最勝阿羅漢果。復有眾多勝妙功德。謂無量、解脫、勝處、遍處、無諍、願智、無礙解、六神通等。

復有方廣大乘五事。謂相、名、分別、真如、正智。復有二空性。謂補特伽羅空性、及法空性。復有二無我性。謂補特伽羅無我性，及法無我性。復有遠離二邊處中觀行。謂離增益邊、離損減邊。復有四種真實。謂世間所成真實、道理所成真實、煩惱障淨智所行真實、所知障淨智所行真實。復有四尋思。謂名尋思、事尋思、自性假立尋思、差別假立尋思。復有四如實遍智。謂名尋思所引如實遍智、事尋思所引如實遍智、自性假立尋思所引如實遍智、差別假立尋思所引如實遍智。復有三種自性。謂遍計所執自性、依他起自性、圓成實自性。復有三無性性。謂相無性性、生無性性、勝義無性性。

復有五相大菩提。謂自性故、功能故、方便故、轉故、還故。復有五種大乘。一、種子，二、趣入，三、次第，四、正行，五、正行果。最初發心，悲愍有情，波羅蜜多，攝眾生事，自他相續成熟。復有五無量想。謂有情界無量想、世界無量想、法界無量想、所調伏界無量想、調伏方便界無量想。復有真實義隨至。謂於一切無量法中遍隨至真如及於彼智。復有不思議威德勝解、無障礙智、三十二大士夫相、八十種隨形相、四種一切相清淨、十力、四無所畏、三念住、三不護、大悲、無忘失法、拔除習氣、一切相妙智等。如是諸句，略唯二句。謂聲聞乘中所說句，及大乘中所說句。

云何迷惑？謂四顛倒。一、於無常計常顛倒，二、於苦計樂顛倒，三、於不淨計淨顛倒，四、於無我計我顛倒。

云何戲論？謂一切煩惱，及雜煩惱諸蘊。

云何住？謂四識住，或七識住。

云何真實？謂真如及四聖諦。

云何淨？謂三清淨性。一、自體清淨性，二、境界清淨性，三、分位清淨性。

云何妙？謂佛法僧寶名最微妙。墮最第一施設中故。

云何寂靜？謂從善法欲，乃至一切菩提分法，及所得果，皆名寂靜。

云何性？謂諸法體相。若自相、若共相、若假立相、若因相、若果相等。

云何道理？謂諸緣起及四道理。

云何假施設？謂於唯法假立補特伽羅，及於唯相假立諸法。

云何現觀？謂六現觀。如有尋有伺地已說。

復次，嗢拕南曰：

方所、位、分別、　　作、執持、增、減、
冥、言、所覺、上、　　遠離、轉、藏護。

云何方所？謂色蘊。

云何位？謂受蘊。

云何分別？謂想蘊。

云何作？謂行蘊。

云何執持？謂識蘊。

云何增？謂有二種。一、煩惱增，二、業增。如增有二種，當知減、亦爾。

云何冥？謂無明及疑。

云何言？謂諸如來十二分教、說名為言。

云何所覺？謂彼彼言音所說之義、名為所覺。

云何上？謂四沙門果。

云何遠離？謂五種遠離。一、惡行遠離，二、欲遠離，三、資具遠離，四、憒鬧遠離，五、煩惱遠離。

云何轉？謂三界、五趣。

云何藏護？謂追戀過去，希慕未來，耽著現在。

復次，嗢拕南曰：

思擇、與現行、　　睡眠、及相屬、
諸相攝、相應、　　說、任持、次第。

云何思擇？謂一行、順前句、順後句、四句、無事句。復有有色法、無色法、有見法、無見法，有對法、無對法、有漏法、無漏法、有為法、無為法，有諍法、無諍法、有味著法、無味著法、依耽嗜法、依出離法、世間法、出世間法、有繫屬法、無繫屬法、內法、外法、麁法、細法、劣法、勝法、遠法、近法、有所緣法、無所緣法、相應法、不相應法、有行法、無行法、有依法、無依法、因法、非因法、果法、非果法、異熟法、非異熟法、有因法、非有因法、有果法、非有果法、有異熟法、非有異熟法、有執受法、無執受法、大種造法、非大種造法、同分法、彼同分法、有上法、無上法、又有過去法、未來法、現在法、善法、不善法、無記法、欲繫法、色繫法、無色繫法、學法、無學法、非學非無學法、見所斷法、修所斷法、無斷法。又有四緣。謂因緣、等無間緣、所緣緣、增上緣。又有四依。一、法是依，非補特伽羅；二、義是依、非文；三、了義經是依，非不了義；四、智是依，非識。又有四無量法、四念住法、四正斷法、四神足法、五根法、五力法、七覺支法、八支聖道法、四行跡法、四法跡法、奢摩他法、毘鉢舍那法、增上戒法、增上心法、增上慧法、解脫法、勝處法、遍處法。如是等法無量無邊，應當思擇。

云何現行？謂諸煩惱纏。

云何睡眠？謂諸煩惱隨眠。

云何相屬？謂內六處於一身中，當知展轉互相繫屬。又若此法能引彼法，當知此彼互相繫屬。又諸根境，當知能取、所取互相繫屬。

云何攝？謂十六種攝。一、界攝，二、相攝，三、種類攝，四、分位攝，五、不相離攝，六、時攝，七、方攝，八、一分攝，九、具分攝，十、勝義攝，十一、蘊攝，十二、界攝，十三、處攝，十四、緣起攝，十五、處非處攝，十六、根攝。

云何相應？當知此相略有五種。一、與他性相應，非自性；二、於他性中，與不相違相應，非相違；三、於不相違中，軟中上品與軟中上品自相應，非餘品；四、於軟中上品中，同時相應，非異時；五、於同時中，同地相應，非異地。

云何說？謂四種言說。一、見言說，二、聞言說，三、覺言說，四、知言說。

云何任持？謂四食。一、段食，二、觸食，三、意思食，四、識食。

云何次第？謂六種次第。一、流轉次第，二、成所作次第，三、宣說次第，四、生起次第，五、現觀次第，六、等至次第。

復次，嗢拕南曰：

所作、及所緣、　　亦瑜伽、止、觀、
作意、與教授、　　德、菩提、聖教。

云何所作？謂八種所作。一、滅依止，二、轉依止，三、遍知所緣，四、喜樂所緣，五、得果，六、離欲，七、轉根，八、引發神通。

云何所緣？謂四種所緣。一、遍滿所緣，二、淨行所緣，三、善巧所緣，四、淨煩惱所緣。

云何瑜伽？謂或四種、或九種。四種瑜伽者，一、信，二、欲，三、精進，四、方便。九種瑜伽者，一、世間道，二、出世道，三、方便道，四、無間道，五、解脫道，六、勝進道，七、軟品道，八、中品道，九、上品道。

云何止？謂九種住心。

云何觀？謂或三事觀，或四行觀，或六事差別所緣觀。三事觀者，一、有相觀，二、尋求觀，三、伺察觀。四行觀者，謂於諸法中，簡擇行觀、極簡擇行觀、遍尋思行觀、遍伺察行觀。六事差別所緣觀者，一、義所緣觀，二、事所緣觀，三、相所緣觀，四、品所緣觀，五、時所緣觀，六、道理所緣觀。

云何作意？謂七種作意。了相等、如前說。

云何教授？謂五種教授。一、教教授，二、證教授，三、次第教授，四、無倒教授，五、神變教授。

云何德？謂無量、解脫等。如句中已說。

云何菩提？謂三種菩提。一、聲聞菩提，二、獨覺菩提，三、阿耨多羅三藐三菩提。

云何聖教？謂授以歸依，制立學處，施設說聽，建立師徒，施論、戒論、生天之論，訶欲愛味，示欲過失，顯說雜染及清淨法，教導出離及與遠離，稱讚功德，乃至廣說無量無邊清淨品法。

云何攝聖教義相？此中有能修習法。謂於諸善法專志所作、相續所作方便勤修。有所修習法。謂所有諸善法。有有過患法。謂應遍知法。有有染污法。謂應不著、制伏、初應斷法。有障礙法。謂違逆現觀究竟法。有隨順法。謂隨順現觀究竟法。有真如所攝法。謂應覺悟法。有勝德所攝法。謂所應引發法。有隨順世間法。謂應習、應斷，及斷已現行法。有得究竟法。謂究竟自義所應證法。

云何佛教所應知處相？當知此中，一切有情住有三種。謂日別住、盡壽住、善法可愛生展轉住。初由食增上力，第二由命行增上力，第三由於諸善法不放逸增上力。於諸不善、無記法中、亦有相似不放逸法，如於殺生等事及威儀工巧等中審諦而作。然於善法不放逸者，於現法中乃至能得般涅槃故、於後法中往善趣故，多有所作。

復次，依有情世間及器世間，有二種法，能攝一切諸戲論事。謂能取法，及彼所依、所取之法。

又諸世間略有二種雜染根本，能引無義無利雜染。謂於真實無正解行，及彼為先悕求無義。

又正法外，若諸沙門、若婆羅門，略有二種雜染根本。謂薩迦耶見增上力故，推求我常，推求我斷。

又諸有情略有二種眾苦根本。謂於有漏法喜愛俱行所有期願，及非理所引厭離俱行所有期願。

又有二種師及弟子教授教誡相違之法。謂諸弟子不能堪忍教誨語言；及師倒見，習行邪行。與此相違，當知即是白品二法。又有二法，甚能違越世出世間正行境界。謂於自非法增上所生不可愛果無有顧慮，於所作罪無有羞恥；及於現法他所殺縛衰退等事無有顧慮，於所作罪無有羞恥。與此相違，當知即是白品二法。

又有二種無倒建立，能令行者少用功力，住於梵行，終不唐捐。一、正立學處。若有違越，便獲大罪；若不違越、便生大福。二、正立出離。令違越者速復出離。

又有二法，能令作者得自他利。一、居遠離者，心常安定現法樂住；二、居憒閙者，有來求法，時時為說，能令正法相續久住。

又有二法，能令有情內正作意、外聞他音二因緣故，於現法中入諦現觀，或令當來諸根成熟。一、於因所生法，正通達因，二、於如來所說所有甚深相似甚深空相應經，一切緣性及諸緣起，隨順作意數數思惟。

又有二法，能令根熟補特伽羅速證通慧。一、於教授教誡遠離諂誑；二、厭離為先，身語意行離諸調戲。

又有二法，令居一處同梵行者，展轉皆得安樂而住。一者、堪忍他所逼惱，二者、自不逼惱於他。

又有二法，令居一處同梵行者，未生違諍遮令不生，其已生者速令止息，無鬪、無訟、無諍、無競。一者、展轉互起慈心，二者、平等受用財法。

又有二法，速令心住，得三摩地清淨梵行。一者、憶持久遠所作、所說增上力故，若有所犯，如法悔除；若無所犯，便生歡喜；晝夜隨學，甞無懈廢。二者、於身語意一切事業能正了知增上力故，於諸過失終無違犯。由此因緣，亦無憂悔，隨生歡喜，廣說乃至解脫智見。又有二法，能越眾苦。謂能超越諸惡趣苦，及能超越生死大苦。一者、深見現法、當來諸過患故，遠離惡行；二者、心常安定，精勤修習菩提分法。又有二法，能令修斷居遠離者得安樂住。一者、於諸境界不生雜染，無惡尋伺擾亂其心；二者、凡所噉食，要為利益，稱量消化，能隨順斷，令身調適。又有二法，令修善品諸苾芻等時無虛度。一者、於諸根境正勤方便研究法相；二者、知時知量，少習睡眠。

又有二法，能壞增上心學、慧學。一者、建立邪學，違越正學，及懷猶豫；二者、增益、損減邪見決定。與此相違，當知即是白品二法。又有二法，能令已集菩提資糧未入現觀補特伽羅速入現觀。一者、思惟現在、過去自他衰盛，二者、勤修諦行所攝無倒作意。

又有二法，令觀行者最極究竟離垢梵行速得圓滿。一者、修諦現觀；二者、於後離欲方便勤修，於諸等至無有愛味，離諸障難。

又有二法，令觀行者速能引發世出世間一切勝德。一者、九相住心；二者、由六種事、以正定心思擇諸法。如聲聞地當廣分別。

又觀行者有二種淨，謂作意淨及所依淨。於三世中遠離愚癡，智清淨故，名作意淨；遠離三界諸煩惱品麁重法故，名所依淨。

又有二法，心善解脫諸阿羅漢內自所證。一者、於現法中苦因永盡；二者、由此為先，當來世苦畢竟不生。

瑜伽師地論卷第十三

