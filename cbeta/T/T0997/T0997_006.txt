#----------------------------------------------------------------------
#【經文資訊】大正新脩大藏經 第 19 冊 No. 997 守護國界主陀羅尼經
#【版本記錄】發行日期：2024-08，最後更新：2022-10-15
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，毛佩君、廖予安、廖予慈大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

守護國界主陀羅尼經卷第六罽賓國三藏沙門般若共牟尼室利譯

入如來不思議甚深事業品第五之二

「復次，善男子！如來安住四無所畏，能作種種諸佛事業：謂知自身即是無上正等正覺，一切世間若天、若人，無有能作如理說言：『如來世尊非正覺者。』以何因緣說諸如來是正等覺？謂諸如來於一切法平等正覺，無有高下。

「何等一切法？所謂：凡夫法、有學法、無學法，緣覺法、菩薩法、諸佛法，如是諸法皆等正覺。復有世間法、出世間法，善法、不善法，有漏法、無漏法，有為法、無為法，如是諸法如來正覺，體平等故。

「云何平等？謂空平等，見一切法本性空故；無相平等，相本性故；無願平等，三界性故；無生平等，生本性故；無行平等，行本性故；無出平等，出本性故；無阿賴耶平等，心本性故；如是真諦平等，三世性故；智脫平等，無明有愛本體性故；涅槃平等，生死輪轉本體性故。

「如是一切諸平等法，如來正覺，以是因緣故，說如來真是無上正等覺者。成於如是正等覺故，以大悲心出妙言詞，為諸眾生說種種法，示解脫道，令出苦際。餘諸眾生實非大師，自言我是正等覺者，如來為此諸眾生故，自唱德號，作如是言：『唯我如來是正等覺。』令非法器皆成法器，是為如來第十一正覺事業。」

爾時，世尊欲重宣此義而說偈言：

「自然覺悟者，　　覺諸法平等，
是故號如來，　　正覺平等見。
一切凡夫法，　　與佛法平等；
有學及無學、　　緣覺法亦然；
世及出世法，　　此二亦平等；
善及不善法，　　與涅槃平等。
空法、無相法、　　無願、無生法、
無行等諸法，　　平等而顯示。
佛大悲廣說，　　覺悟諸眾生，
聞法得解脫，　　是佛最勝業。

「復次，善男子！如來自知諸漏煩惱已究竟盡，一切世間若天、若人，無有能作如是說言：『如來諸漏煩惱未盡。』云何如來諸漏煩惱已究竟盡？所謂：於欲煩惱心得解脫，一切欲行、習氣、煩惱證滅諦故；於有煩惱心得解脫，一切瞋行、習氣、煩惱證滅諦故；無明煩惱心得解脫，諸愚癡行、習氣、煩惱證滅諦故；於見煩惱心得解脫，諸煩惱行及與習氣證滅諦故。以是義故，隨順俗諦，說於如來諸漏煩惱究竟永盡。聖者慧眼稱於真諦，觀察現證無有少法而可得者，所謂：若能滅智、若所滅惑、若思、若修，乃至現證俱不可得。何以故？彼自性盡，無不盡時，不從因緣待對說盡，如是盡者是真實盡。此真實盡不與餘法而作因緣，故此盡者即是無為，即此法中無生、無滅、亦無有住。此無生滅，若佛出世、若不出世，法界常住；如法界常，此智成就亦復如是。如此成就即非成就，若能如是如所教住得無煩惱，非斷煩惱得煩惱無。如來大悲隨順俗諦，為眾生說滅煩惱法，是為如來第十二正覺事業。」

爾時，世尊欲重宣此義而說偈曰：

「佛無欲習氣，　　故無欲煩惱；
瞋恚習氣盡，　　有煩惱不生；
善逝離無明，　　由滅癡根本；
諸惑習氣盡，　　見惑則不生。
佛依俗諦門，　　故說煩惱盡，
真中不可得，　　無減亦無增。
盡智不對緣，　　聖知本自盡，
由無三相故，　　此盡即無為。
法界常不遷，　　知此到彼岸，
知已如是說，　　此業佛能窮。

「復次，善男子！如來平等，於諸障礙、無障礙法如實了知，一切世間若天、若人，無有能作如理說言：『如來所說障礙之法非障礙者。』

「此中云何為障礙法？謂有一法能為障礙，即濁亂心。

「復有二法能為障礙，謂無慚、無愧。

「復有三法能為障礙，謂身惡行、口惡行、意惡行。

「復有四法能為障礙，謂以貪故而行非法、或以瞋故而行非法、有以癡故而行非法、有以怖畏而行非法。

「復有五法能為障礙，謂殺生、偷盜、邪行、妄語、及飲諸酒。

「復有六法能為障礙，謂不尊敬佛、不尊敬法、不尊敬僧、不尊敬戒、不尊敬定、不能尊敬諸善知識。

「復有七法能為障礙，謂慢、過慢、及慢過慢、我慢、增上慢、卑慢、邪慢。

「復有八法能為障礙，謂邪見、邪思惟、邪語、邪業、邪命、邪精進、邪念、邪定。

「復有九法能為障礙。云何為九？謂已惱害我、現惱害我、當惱害我、過去憎我善友、現在憎我善友、未來憎我善友、過去愛我怨家、現在愛我怨家、未來愛我怨家，於此九種憶念對境增不善心，名為障礙。

「復有十法能為障礙。云何為十？所謂殺生、偷盜、邪行、妄語、兩舌、惡口、綺語、貪、瞋、邪見，是名為十。

「如是，乃至起不善念、樂著因緣、安住一切煩惱結使、常與顛倒障礙相應、愛見煩惱堅執不捨，凡有所作身口意業皆與名利諸欲相應……，如是一切皆名障礙，如來悉知，亦為眾生如實說，於無障礙法令其障礙永斷不生，是為如來第十三正覺事業。」

爾時，世尊欲重宣此義而說偈言：

「佛覺障礙法，　　不能證解脫：
謂心不清淨，　　無慚及無愧，
身語意業中，　　無有無表戒，
貪欲、瞋、癡怖，　　起惡行無邊，
殺、盜、及邪婬、　　妄言、飲諸酒，
六不敬、七慢、　　八邪道常行，
九惱、十惡因，　　佛說皆障礙。
修習不善念，　　不得解脫門，
佛知顛倒源，　　無中堅執著，
慈悲為說法，　　令離障礙因。

「復次，善男子！如來如實宣說能盡苦道，一切眾生依此修習皆得解脫。於此義中，一切世間若天、若人，無有能作如理說言：『如來所說非解脫道。』

「云何名為真解脫道？所謂一道是解脫道，於諸眾生起清淨心。

「復有二道是解脫道，謂奢摩他、毘鉢舍那。

「復有三道是解脫道，謂空、無相、無願法門。

「復有四道是解脫道，謂四念處。云何為四？謂身、受、心、法。云何身念處？謂觀內身，循身觀，心得安住；觀外身，循身觀，心得安住；觀內外身，循身觀，心得安住，是名身念處。云何為受念處？謂觀內受、外受、內外受，循受觀，心得安住。云何為心念處？謂觀內心、外心、內外心，循心觀，心得安住。云何為法念處？謂觀內法、外法、內外法，循法觀，心得安住。

「復有五道是解脫道。云何為五？所謂信根、進根、念根、定根、慧根。

「復有六道是解脫道。云何為六？所謂念佛、念法、念僧、念戒、念捨、念天。

「復有七道是解脫道。云何為七？所謂念覺分、擇法覺分、精進覺分、喜覺分、輕安覺分、定覺分、捨覺分。

「復有八道是解脫道。云何為八？所謂正見、正思惟、正語、正業、正命、正精進、正念、正定。

「復有九道是解脫道，謂初禪、二禪、三禪、四禪、空處、識處、無所有處、非想非非想處、滅受想定。

「復有十道是解脫道，謂不殺生、不偷盜、不邪行、不妄語、不兩舌、不惡口、不綺語、不貪、不瞋、不邪見，是名為十。

「如是，所有一切諸善菩提分法——或戒蘊相應、定蘊相應、慧蘊相應、解脫蘊相應、解脫知見蘊相應、或聖諦相應——皆解脫道。

「復有解脫道，所謂真正中道，無少可得，不增、不減，不取、不捨，不攝、不散。得真實道，二念不生，以一切法本無二故。

「如來於此解脫道中真實知見，亦為眾生如是宣說，有修習者能盡苦源，此是如來第十四正覺事業。」

爾時，世尊欲重宣此義而說偈言：

「修習清淨道，　　增益無量樂，
能趣甘露徑，　　佛智自然知。
所有眾善因，　　是佛菩提分，
修者得解脫，　　無能說為非。
正念滅塵勞，　　能與善和合，
遠非不執著，　　得安樂涅槃。
善巧觀因緣，　　如空無有所、
如幻亦如夢，　　能脫生死流。
依定起悲心，　　脫諸有輪轉，
此是大仙業，　　世間無等倫。

「復次，善男子！如來身無誤失，一切凡夫、若勝智者求得如來少分過失無有是處。何以故？如來身業儀範端嚴，行無顧眄，被僧伽梨、著衣持鉢、行住坐臥、進止迴旋、入出村坊、往來城邑……，如是一切審諦安詳。足不履地而令於地千輻輪相出現分明，復有蓮華香潔殊妙而承其足。凡諸蠢動觸如來跡，七日七夜安隱泰然，後生人天受勝妙樂。如來袈裟離身四寸而不墮落，旋嵐猛風不能飄動，身常光明，凡所照觸，乃至下濟阿鼻地獄離苦清涼。由如是等故，說如來身業無失。

「復次，善男子！如來語業無有誤失，一切凡夫若愚、若智，求得過失無有是處。何以故？善男子！如來知時而發言故，時語、真語、實語、義語，如說而行，無有錯誤，言不再發，一切眾生聞皆歡喜，以深字義莊嚴語言，一音說法異類等解。以是義故，說於如來語無誤失。

「復次，善男子！如來意業無有誤失，一切凡夫若愚、若智，求得過失無有是處。何以故？如來常住三摩呬多，行諸佛行，常無散亂，以無著智知一切法，是故如來意業無失。

「善男子！如來自住無誤失法，亦為眾生說如是法，令得如來無誤失法，是為如來第十五正覺事業。」

爾時，世尊欲重宣此義而說偈言：

「三界獨尊無誤失，　　身、口、意業淨無瑕；
世尊內無煩惱非，　　普能利益諸含識。
欲斷眾生諸過失，　　為說最勝寂靜門，
令無誤失同世尊，　　此第十五如來業。

「復次，善男子！如來無有異相、苦樂等聲，是故，一切人天、外道、若魔、若梵，無能說佛聲有過失。無何等聲？所謂如來無憂喜聲。何以故？離愛恚故。一切眾生種種供養、恭敬、讚歎，不生歡喜心亦不高；一切眾生不修敬養、毀謗罵辱，不生瞋恚心亦不下。如來無悔恨聲。何以故？所作事業無少艱難，已究竟故。如來無諍論聲。何以故？往昔常樂住阿蘭若，離我、我所，無取、無求，已脫煩惱諸結縛故。

「善男子！如來自住無異相聲，亦為眾生說如是法，令離如是異相之聲，是為如來第十六正覺事業。」

爾時，世尊欲重宣此義而說偈言：

「恭敬讚歎心不高、　　輕慢毀呰心不下，
遠離愛恚非法故，　　先世妙行無譏嫌。
佛阿蘭若昔修持，　　我所取結皆無有，
住如是法如是說，　　此最勝業唯如來。

「復次，善男子！如來無忘失念故，無少法而不明記。於何無忘？謂諸靜慮、解脫三昧、三摩鉢底，如是法中皆無忘失；又知眾生心行起動，顧視往來，隨宜說法亦無忘失；法義詞辯，無所畏中亦無忘失。如來自住無著智慧三世法中念無忘失，亦為眾生說如是法，令得於念無有忘失，是為如來第十七正覺事業。」

爾時，世尊欲重宣此義而說偈言：

「最勝法王無忘失，　　禪定、法智等無遺，
眾生心行悉皆知，　　隨宜為說無所畏。
三世諸乘一切法，　　無著智慧並無忘，
隨無忘失說亦然，　　最勝丈夫之事業。

「復次，善男子！一切如來無不定心，謂行、住、坐、臥、飲食、語、默……，如是時中常住甚深三摩呬多，入諸三昧，到於彼岸，於諸禪定無有障礙，一切世間人天之類，無一能觀如來所住三摩呬多，唯除世尊威德所被。

「如來自住無不定心，亦為眾生說如是法令捨散亂，此是如來第十八正覺事業。」

爾時，世尊欲重宣此義而說偈言：

「如來常住三摩地，　　行、住、坐、臥、一切時、
飲食、語、默利眾生，　　恒處三昧無搖動。
十方世界眾生類，　　無能測佛三昧心，
亦為眾生說此門，　　是佛難思之事業。

「復次，善男子！一切如來無種種想，以離種種諸異想故，心無高下。云何如來無種種想？所謂：於諸佛剎無種種想，佛剎體性同於虛空，無有盡故；於諸眾生無種種想，眾生本性同無我故；於諸佛中無種種想，同平等智證真法界一相，無雜、無破壞故；於佛法中無種種想，一切諸法性無染故。見持戒者，不生愛念；見毀禁戒，不生瞋恚。自他得利，心不增高；自他失利，心不減少。於正見者亦不尊重，於邪見者亦不輕賤。何以故？如來住於平等性故。如來自住諸法平等無種種想，亦為眾生說如是法，令離諸想，此是如來第十九正覺事業。」

爾時，世尊欲重宣此義而說偈言：

「善逝等無諸異想，　　謂利眾生佛法中，
如是諸想永皆無，　　大名稱者之所住。
持戒、破戒，及得、失，　　易調、難調皆等心，
兩足尊為諸眾生，　　說法令脫諸邪執。

「復次，善男子！如來正覺無不擇捨。何以故？如來修習諸善道捨，非不修習而有所捨。所謂修習身戒、心慧，如是而捨。如來捨者與智相應，非是無知，是出世道。聖解脫捨非是世間，非聖解脫而有所捨。如是捨者，不捨大悲，能轉梵行，利益眾生自然成就，非是待對因緣和合而得成就。是如來捨無有高下，平等安住，得不動搖，體無有二，遠離二相，有量、無量悉皆超越，待時而捨，不過於時，非心意識動念境界，非假安立、非有分別、非是積聚、非差別見，如是捨者是真勝義，常恒不變。此是如來圓滿大捨，亦為眾生說如斯法，令得如是圓滿大捨，是為如來第二十正覺事業。」

爾時，世尊欲重宣此義而說偈言：

「如來無有不擇捨，　　修最勝道善因緣，
身戒、心慧次第修，　　人中最勝無愛恚。
非假分別、無分別，　　非積集捨共相應，
真實不變大捨中，　　廣為眾生如是說。

「復次，善男子！諸佛如來樂欲無減，謂善法欲。云何名為善法之欲？所謂如來大慈欲無減、大悲欲無減、說法欲無減、調伏眾生欲無減、成熟眾生欲無減、樂處寂靜欲無減、勸諸眾生發菩提心欲無減、令諸眾生紹三寶種欲無減。如來無有隨心惡欲，凡有善欲，智為先導。自滿善欲，亦為眾生說如是法，令得如來最勝圓滿一切智欲，此是如來第二十一正覺事業。」

爾時，世尊欲重宣此義而說偈言：

「佛善法欲已圓極，　　慈悲常轉度眾生，
成熟勸發菩提心，　　紹三寶種不斷絕。
不順貪欲、瞋、癡怖，　　凡有所欲智為先，
最勝智者如是知，　　哀愍眾生多懈怠。
無善法欲多惡欲，　　教令善欲正勤修，
無等智業利眾生，　　有情因此皆調伏。

「復次，善男子！如來所有精進無減。如來於何精進無減？所謂調伏眾生，審諦觀察，精進無減。若有眾生專心聽法而為演說，不憚劬勞，精進無減；若有眾生一劫聽法，身心無倦，佛亦一劫、或過一劫不起于座、不飲不食，說法無斷。若復過於恒沙剎外有一眾生堪任調伏，即往教化，令修正行，而佛身心無有懈倦。安樂寂靜，自行精進，得聖解脫，亦為眾生讚歎精進，是為如來第二十二正覺事業。」

爾時，世尊欲重宣此義而說偈言：

「精進出生人師子，　　是故常讚於精進，
念念勇悍無減時，　　有堪聞法恒宣說。
善逝精進無休息，　　身、口、意業不疲勞，
自然堅猛離諸非，　　亦勸眾生起精進。

「復次，善男子！如來正覺於一切時、遍一切處正念無減。云何時處正念無減？善男子！如來始從無間道、後得阿耨多羅三藐三菩提，即觀三世一切眾生心行相續，生滅流注。如是知已，念念不忘，不求、不退，故常無減。如來普能觀察三聚，正念無減，所謂深入眾生諸根心行，雖無動念尋伺分別，而為說法無有錯亂。是故，如來念無減少，亦為眾生說如斯法令念無減，是為如來第二十三正覺事業。」

爾時，世尊欲重宣此義而說偈言：

「佛念非思常不減，　　知眾生界盡無餘，
自從覺悟大菩提，　　三世遍知無再念。
善知眾生心行別、　　諸根樂欲各不同，
住無功用業常恒，　　亦為眾生說勝法。

「復次，善男子！如來所有三昧無減。云何如來三昧無減？如來三昧於一切法平等無二、無高無下，如一切法真實義諦。何以故？謂三昧平等即是諸法體性平等，此性平等即三昧平等，三昧平等即是如來。以是義故，說佛三昧得於諸法平等之性。

「云何諸法平等之性？謂染欲際平等即離欲際平等、瞋恚際平等即離瞋際平等、愚癡際平等即離愚癡際平等、有為際平等即無為際平等、生死際平等即涅槃際平等，入此平等，是故說名如來所有三摩呬多三昧無減。何以無減？與此平等無增減故。

「又，佛三昧不與眼合、不與耳合、不與鼻、舌、身、意和合，如來無有分別根故。如來三昧又亦不與地界和合、亦不合於水、火、風界、亦不合於三界三世，此不和合體性平等，不增不減。是故，說言如來三昧不增不減，亦為眾生說如斯法，皆令得此三昧無減，此是如來第二十四正覺事業。」

爾時，世尊欲重宣此義而說偈言：

「如來三昧無增減，　　常在等引利眾生，
體性平等無高低，　　不與諸法而和合。
觀察地、水、火、風界，　　欲色、無色界亦然，
恒說無減無合門，　　是故如來定無減。

「復次，善男子！如來智慧無減。云何名為智慧無減？所謂現證一切諸法自體之智，普為一切差別眾生開示演說，一切法智善巧無礙微細甚深，無有盡智分析一句入無數句，百千億劫受持演說，無窮盡智別別諮問各各斷疑，於一切處皆無著智。能說三乘差別次第相續之智、能知眾生八萬四千心行差別，亦以八萬四千法蘊隨機說智，調伏眾生不失時智。以是義故，說於如來智慧無邊、無際、無盡，有無量門。

「此是如來智慧無減，亦為眾生如是宣說，令得如來無盡智慧，是為如來第二十五正覺事業。」

爾時，世尊欲重宣此義而說偈言：

「一切教中智現前，　　無礙自在到彼岸，
自然說法利含識，　　隨根一句入無邊。
解眾生行難稱量，　　為說八萬四千法，
智慧無邊不可減，　　最勝十力業難思。

「復次，善男子！如來世尊解脫無減。云何如來解脫無減？謂聲聞解脫隨順聲得；緣覺解脫悟因緣生；如來解脫，遠離一切執著所起，不緣前際、不入後際、不著現在，於眼、於色不著二相，耳、聲，鼻、香，舌、味，身、觸，意、法亦爾，不著二相，故名解脫。

「復有微細，若執、若著、若意分別，遠離此三即得解脫，見心自性智慧光明。故此解脫即是智慧，是故說言一剎那心與智相應即得阿耨多羅三藐三菩提。

「如來如是等正覺已，亦為眾生說如是法令得解脫，此是如來第二十六正覺事業。」

爾時，世尊欲重宣此義而說偈言：

「聲聞隨順聲解脫，　　辟支佛悟因緣生，
善逝解脫如虛空，　　無垢無著最尊勝。
了知過去心流注，　　本性解脫得無羈，
於無繫縛如實知，　　故說解脫不可減。

「復次，善男子！如來身業智為先導、隨智慧行，所謂如來身業具足圓滿，或有眾生纔見佛身而調伏者、或聞語言而調伏者、或見默然而調伏者、或受飲食而調伏者，如是，或四威儀、或覩相好、或不見頂、或復顧視、或放光明、舉足下足、入出城邑聚落之時，眾生見者皆得調伏。

「故佛威儀無有少分不能調伏一切眾生，是故說言如來身業智為先導、隨智慧轉，此是如來第二十七正覺事業。」

爾時，世尊欲重宣此義而說偈言：

「若見最勝身威儀，　　或出、或入、或相好、
或見烏瑟尼沙相，　　皆置眾生調伏中。
最勝尊或放光明，　　無量眾生悉安樂，
光所觸者皆調伏，　　兩足尊業勝難量。

「復次，善男子！如來所有一切語業智為先導、隨順智行。云何名為隨順智行？如來說法無有障礙，能具足說，文義無缺，所發言聲入眾生心，發生智慧——謂不高聲、不下聲、正直聲、不怯怖聲、不謇澁聲、不麁獷聲、無稠林聲、極柔軟聲、有堪任聲、不𥕶破聲、恒審定聲、不太疾聲、不太遲聲、無差互聲、善分析聲、妙言詞聲、妙深遠聲、妙廣大聲、涌泉聲、不斷聲、潤熟聲、深美聲、和合聲、莊嚴聲、利益聲、清徹聲、無塵聲、無煩惱聲、無垢染聲、無愚癡聲、極熾盛聲、無所著聲、善解脫聲、極清淨聲、無委曲聲、無下劣聲、無堅硬聲、無慢緩聲、能生安樂聲、令身清淨聲、令心歡喜聲、熙怡先導聲、先意問訊聲、能淨貪欲聲、不起瞋恚聲、能滅愚癡聲、能吞眾魔聲、能摧惡業聲、能燒外論聲、隨順覺悟聲、如擊天鼓聲、智者聞喜聲、釋提桓因聲、大梵天王聲、大海波潮聲、雲雷普震聲、大地震動聲、迦陵頗伽聲、拘抧羅鳥聲、命命之鳥聲、鹿王聲、牛王聲、雁王聲、鶴唳聲、孔雀聲、箜篌聲、篳篥聲、琵琶聲、箏聲、笛聲、䗍聲、鼓聲、易解聲、分明聲、可愛聲、樂聞聲、甚深聲、無厭聲、令耳安樂聲、能生善根聲、字句圓滿聲、妙詞句字聲、利益和合聲、與法和合聲、善知時節聲、一切時合聲、無有非時聲、說昔諸根展轉相續聲、莊嚴布施聲、能持淨戒聲、能生安忍聲、猛利精進聲、堪任靜慮聲、廣大智慧聲、大慈和合聲、無倦大悲聲、光明法喜聲、深廣大捨聲、安住三乘聲、不斷三寶聲、分別三聚聲、淨三脫門聲、修習諸諦聲、修習諸智聲、智者相應聲、聖者讚歎聲、隨順虛空聲、無有分量聲、諸相具足聲……。

「善男子！如來語業具足如是無量音聲故，說如來一切語業智為先導、隨智慧轉，是為如來第二十八正覺事業。」

爾時，世尊欲重宣此義而說偈言：

「佛語無等淨無瑕，　　一切功德皆圓滿，
一音普遍無邊剎，　　各各得聞隨類音。
或有得聞聲聞聲、　　或有得聞緣覺法、
或聞如來大威德，　　便發無上菩提心。
文字句義悉皆圓，　　次第安布俱無礙，
而心無有異分別，　　能說難思妙法門。
如是人中最勝聲，　　所出音聲如谷響，
無功無心而普應，　　無聲之聲悅物心。」

守護國界主陀羅尼經卷第六

