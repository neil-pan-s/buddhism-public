#----------------------------------------------------------------------
#【經文資訊】大正新脩大藏經 第 21 冊 No. 1288 佛說最上祕密那拏天經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

佛說最上祕密那拏天經卷中

西天譯經三藏朝奉大夫試光祿卿明教大師臣法賢奉　詔譯

成就儀軌分第二

爾時那拏天復說大明曰：

「那謨(引)囉怛那(二合)怛囉(二合)夜(引)野(一)　那謨吠設囉(二合)嚩拏寫(二)　摩賀(引)囉(引)惹寫(三)　那謨那拏酤鉢囉寫(四)　虞呬也(二合)哥地鉢帝(五)　那拏酤鉢囉摩(引)嚩㗚多(二合)拽沙也(二合引)蜜(六)　嚕半阿耨鉢末嚕半蘇嚕半(七)　那拏酤鉢囕酤鉢囉(八)　贊捺嚕(二合)剛那㗚多(二合)剛(九)　呬末剛㪍囉(二合引)末剛(十)　那拏那拏(十一)　那拏酤鉢囕(十二)　嚩囉嚩囉酤鉢囉(十三)　摩賀(引)虞呬也(二合)剛(十四)　嚩䫘嚩(二合)朗嚩䫘嚩(二合)朗(十五)　布盧布盧(十六)　母布盧母布盧(十七)　酤鉢囉那拏酤鉢囉娑嚩(二合引)賀(引)(十八)」

是時那拏天說大明已，復白佛言：「世尊！我此大明是最上大無畏，善能調伏諸夜叉，所作成就法決定悉皆成，一念此大明，圓滿最上事。若有行人誦此大明得精熟已，然後乃作種種之事。若人欲離散設咄嚕者，當用佉禰囉木作橛長八指，以此大明加持一遍已，於設咄嚕挼囉釘之，即速離散。若欲解除者，當出彼橛，即得除解。又法若欲令設咄嚕嗢訥摩多者，當用白芥子誦大明加持一遍已，擲彼屹哩訶中，彼即得嗢訥摩多。若欲除解者，當用安悉香誦大明一遍加持已，於彼屹哩訶中燒，即得除解。

「又法若欲復作離散者，當用摩努沙阿悉帝作橛長八指，誦大明加持一遍，燒安悉香熏，復以此橛釘彼挼囉，於三夜中彼即離散。

「又法若欲破壞設咄嚕者，當用阿欲末野沒捺誐囉，同彼名字誦大明加持一遍已，釘於地中，彼即破壞。若欲解除，當出沒捺誐囉，即得除解。或釘濕摩舍那中，彼設咄嚕即部多執持。若出沒捺誐囉，即得除解。或釘舜儞也誐囉中，彼得毘舍左屹囉賀執持，出即除解。或釘屹囉摩挼囉前，彼印捺哩野即得禁縛，出即除解。或釘野中，彼即離於本處，奔入山野猶如麞鹿，出即除解。如是等法，誦大明加持一遍，燒安悉香，皆速成就。

「又法若欲辟除夜叉、羅剎者，當作四方曼拏羅，燒安悉香，以沒捺誐囉打曼拏羅，彼夜叉、羅剎并諸眷屬皆悉遠去。

「又法若欲驅使夜叉、羅剎者，當塑畫彼形像，然後誦大明加持沒捺誐囉一遍已，用打形像。彼夜叉、羅剎即現本身，隨行人意作種種事，或有伏藏皆悉引示，乃至財穀悉皆供給，一切侍奉猶如僮僕。

「又法若欲求毘沙門供給者，當塑畫彼像，燒安悉香熏，誦大明，以沒捺誐囉打之。彼毘沙門即現本身，當施行人一切所願，財穀等事悉皆供給。

「又法若欲求毘沙門成就法者，當往有毘沙門像處，燒安悉香，以手按毘沙門足，誦大明七遍，彼像即起，若不速起頭破七分。又加持白芥子打擲像面，彼像即語行人，所問隨意皆說，乃至引示有伏藏處。又復用白芥子及灰相和，誦大明加持七遍，安毘沙門像頂，燒安悉香，復誦大明一遍，彼毘沙門天與百眷屬持諸財寶現行人前，所欲之事皆得成就。

「又法若欲求那羅延天成就法者，當就有那羅延天像處，行人燒安悉香，手按像足，誦念大明，像即行動。復誦大明加持白芥子打擲彼像，時像即語，當施行人一切所願皆得成就，及能成就一切儀軌。

「又法若欲求大自在天法成就者，當擇一葛波羅具法者，用白芥子誦大明加持七遍已，盛於葛波羅內，安大自在天像頂，是時彼天當與行人一切成就。復於像前燒安悉香，誦此大明，天像即語，告行人言：『汝所欲事我皆為作。』乃至所須一切供給。

「又法若欲求梵天成就者，行人往有梵天像處，當用牛乳浴天像身，燒安悉香誦此大明，時彼梵天現於本相，立行人前謂行人言：『隨汝所求，一切儀軌成就之法皆悉與汝。』所有浴天像乳行人自食，從此之後未聞之法皆悉得聞，多聞深廣譬如大海，具微妙音如緊那羅，三業清淨增壽千歲，乃至一切成就儀軌皆得成就。

「又法若行人欲降龍者，當塑作龍身，安曼拏羅中，以香花供養。用葛囉尾囉枝誦大明加持一遍，打彼龍身，復誦大明加持彼龍，即現本身，降大甘雨，乃至承受一切事。

「又法若欲止雷雹者，當塑作龍身，用石榴枝誦大明加持一遍已，打彼龍身，雷雹即止。

「又法若欲止風者，當用掃箒誦大明加持已，安樓閣上，其風即止。

「又法若破設咄嚕者，當用葛囉尾囉枝燒安悉香熏，誦大明加持一遍打葛波羅，彼設咄嚕即破。以此法破一切部多、夜叉、羅剎等，亦得隨意。

「如是大明所作成就法，皆須燒安悉香加持，悉得成就。」

最上成就儀軌分第三

爾時那拏天復說大明曰：

「那謨吠設囉(二合)嚩拏蘇跢野(一)　那拏酤鉢囉(引)野(二)　儞尾也(二合)尾摩(引)那拶哩跢野(三)　呬末摩(引)攞毘拏羅設利囉(引)野(四)　藥叉囉(引)叉娑曼儞跢野(五)　怛網(二合)婆誐鑁阿(引)嚩㗚多(二合)拽沙也(二合)蜜(六)　怛𭔞(切身)他(引)末尼末尼(七)　骨吒骨吒(八)　骨吒骨吒(九)　骨骨骨骨(十)　鉢囉鉢囉(十一)　布囉布囉(十二)　酤鉢囉酤鉢囉(十三)　那拏酤鉢囉(十四)　儞尾也(二合)尾摩(引)那昆拏梨(十五)　咄致咄致娑嚩(二合引)賀(引)(十六)」

是時那拏天說此大明已，復說成就法。「若有行人欲求諸夜叉成就者，當用尼拘陀樹木作板，用上好彩色，於板上畫彼所求夜叉像，如菉豆色，面大惡相，利牙出口，眾寶嚴身，左手持葛波羅、右手作施願。如是畫像已，然後行人當自潔淨，唯食白食，於此像前誦大明八千遍。得數滿已，夜叉現身立行人前，行人即獻白食及閼伽等。夜叉即言：『所求何事？』行人報言我求某事，夜叉即言：『令汝隨意。』乃至騰空自在隨意行住，壽五百歲。

「又法若行人欲求羅剎成就者，先當擇取濕摩舍那地，然後行人沐浴潔淨依法著衣，於所擇地置出生食及閼伽鉢等，以嚕地囉作護摩十二晝夜。滿是日已，即彼羅剎出現本身，具大惡相而有四臂，手執三叉、鉞斧、搗杵、鈴等，乘於師子住行人前，告行人言：『我今欲食。』行人若見，勿得怖畏，即手持食告羅剎言：『此食依那拏天旨，當如法食。』作是言已即獻食及閼伽。羅剎受已，告行人言：『汝何所求？』行人答言：『為我作一切事。』羅剎即言：『如是如是。汝所欲事我皆為作。』

「又法若行人欲求聖藥成就者，當用雄黃以嚕提囉相和，盛於依法葛波羅內，誦大明加持八百遍。隨誦明時，以葛囉尾囉枝攪藥，若得葛波羅煖熱熾盛，聖藥即成。行人若用此藥點額，成持明天，騰空自在。點於心，即得隱身，隨意行住無有障礙。若點於眼，一切伏藏皆悉得見，乃至得入阿修羅窟及入龍宮。若服此藥，延壽百千劫，變其身相如轉輪王，具微妙音如緊那羅及如梵音。若用塗身，身即堅固猶如金剛。

「又法行人欲成就聖藥者，當用羖羊酥及黃牛酥相和，依法然燈，取其燈煤與搔尾囉藥相和已，誦大明加持二十一遍，即成聖藥。若用此藥點眼，是人獲大威力，覩者愛重。

「又法若求聖藥成就者，當用牛黃誦此大明加持二十一遍，其藥即成。若人以此聖藥點於額者，是人獲大威力，覩者愛重。若服此藥，是人於一切論義得勝，乃至得成就一切事。

「又法行人若欲調伏設咄嚕者，先當擇得濕摩舍那地，於黑月十四日坐於彼地作句召法，句召夜叉、羅剎、部多、毘舍左等，燒安悉香誦大明二十一遍。數滿足已，彼即現身立行人前，行人復誦大明，彼夜叉等告行人言：『汝召我何作？』行人報言：『汝等執某設咄嚕。』彼夜叉等即速往彼執設咄嚕。若此執者，無有能解；若行人為解，亦自得病。

「又法若行人欲除設咄嚕者，當燒濕摩舍那灰熏那拏天足，以此灰作彼設咄嚕像，以那囉阿悉帝橛釘設咄嚕紇哩捺野，復以左足踏彼形像，作忿怒心誦此大明，所有設咄嚕伺其便者速得辟除。

「又法若行人欲降雷雹者，當用赤色葛囉尾囉木依法作橛，誦明加持已釘於樹下，彼所釘處當降雷雹。若欲止者，出橛即止。

「如是諸法皆用安悉香加持焚燒，即一切法皆得成就。」

最上曼拏羅儀軌成就法分第四

爾時那拏天復說最上大曼拏羅法。「此曼拏羅能成一切天，乃至梵王、那羅延天、大自在天常來歸依，乃至諸仙亦常稱讚，諸佛菩薩皆為攝受，所有夜叉羅剎等皆得三昧，所有明言及一切儀軌皆悉得成。若有行人欲作此曼拏羅者，先當依法選擇吉祥成就之地，然後於白月分吉曜直日然可起首。行人先自沐浴潔淨、著新白衣、食白飲食已，然後用不墮地瞿摩夷作三重曼拏羅。外第一重縱廣三十二肘，具足分量，四方四門，其曼拏羅周遍圓滿。內第二重以白檀香作，縱廣八肘。內第三重用龍腦及恭俱摩香作，縱廣四肘。於此內第三重曼拏羅中心，畫釋迦佛，執金剛杵及輪等。於佛前畫那拏天，具端嚴相，有十六臂，持諸器仗，眾寶莊嚴。內第二重依法畫諸大天，大梵王、那羅延天、大自在天等，於四隅畫四大天王。外第一重畫大夜叉主。於四門畫滿賢天、寶賢天、力天、難儞計說囉天。如是畫像已，然後先於佛前安四金鉢。於外曼拏羅南方，依法安二十五閼伽瓶、二十五香爐、八銀鉢，乃至西北東方亦復如是。次安種種花菓、出生飲食等。花菓各八百飣，燃燈八百盞，出生食八百分，別出生食三十二分，復獻六十四味食一百八分。復安種種幖幟，又與幖幟相間安八百鉢。次安劍三十二口、幡一百八首。次安八沒捺誐囉、八三叉、四輪、四螺、四設訖底、三十二金剛杵、四擣杵、四鈴、四覩摩囉及種種香花等。然後於四門四隅各立一人，身被甲冑、手持器仗。於外四面用五綵，種種陳設裝嚴，復排種種伎樂，每獻食時動樂供養。如是儀則依法安布已，然後行人依法一日三時獻食出生，其食並須加持七遍方獻賢聖。行人然後用安悉香、白芥子、香油相和，於曼拏羅前依法作護摩。彼那拏天即現本身，如前曼拏羅中相，禮世尊已，告行人言：『我今善來，汝所願求我今當與。』即時行人奉獻閼伽已，即說所願。彼那拏天言：『隨行人意，如汝所欲，為持明天、或天帝釋、或護世、轉輪之位，乃至梵王、大自在天、那羅延天等。』行人乃至欲求如那拏天，亦得隨意，何況求世間長壽、多聞、珍寶財穀、一切眾生崇重之事，或制伏邪法、辯傍生聲音、或取伏藏並得隨意。乃至降龍，入龍宮、入阿脩羅宮，或求聖藥或隱身法，乃至天眼、宿命之智，及夜叉、羅剎等，如是種種成就之法，皆悉隨意。或不作曼拏羅者，行人但起上品勇猛堅固之心，持誦大明數滿千遍，所作皆成。行人如是得願滿已，即虔至勞謝一切賢聖已，即誦大明發送那拏天迴還本處。大明曰：

「那謨(引)吠設囉(二合)嚩拏蘇多(引)野(一)　那拏酤鉢囉(引)野(二)　唵娑囉娑囉(三)　尾娑囉尾娑囉(四)　那吒(引)那吒(引)(五)　㜸蹉㜸蹉莎婆嚩曩(六)　那拏酤鉢囉野他(引)蘇珂薩怛網(三合)(七)　藥偁捺囉(二合)莎賀(引)(八)」

「行人用花誦此大明加持一遍，焚燒安悉香熏花獻，那拏天即隱身不現。」

最上成就畫像儀軌分第五

爾時那拏天復說畫像法。「若行人欲畫那拏天像者，當用新好素帛具茸頭者，量方四肘。得此帛已，復依法選擇殊勝處所，當令畫人齋戒清淨，然可作㡧起首。當用新淨器內調和彩色，於㡧中心畫那拏天作端嚴相，有十六臂，各執器仗。於左右畫大梵天、那羅延天、大自在天、毘沙門天、寶賢天、滿賢天、力天、大力天、吉祥天、大辯天，次下畫諸天子及諸天仙，次外畫大夜叉主。如是等依法畫已，然後依法種種供養。行人欲作諸成就法者，於此像前誦大明一千遍，所作皆得成就。」

佛說最上祕密那拏天經卷中

