#----------------------------------------------------------------------
#【經文資訊】大正新脩大藏經 第 12 冊 No. 348 佛說大乘方等要慧經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 348 [No. 310(41)]
佛說大乘方等要慧經

後漢安息國三藏安世高譯

聞如是：

一時佛遊於舍衛國，爾時彌勒菩薩叉手白佛言：

「世尊！我欲小有所問，若世尊聽所問者乃敢陳之。」

佛言：「若有所疑便問，吾當為汝解說，使意歡喜。」

彌勒問言：「云何菩薩摩訶薩不退轉法，於大乘有進而不耗減，行菩薩道並降伏魔怨，如其狀貌，悉還教知諸法根之相，不厭於生死，自有正慧不從他受，疾成無上一切智地？」

世尊讚曰：「善哉！善哉！所問隨順，甚善大佳，吾當為汝解說菩薩所得之行，踰於所問。諦聽！善思念之！」於是彌勒受教，一心靜聽。

佛告彌勒：「菩薩有八法具足，疾逮得無上一切智地。何謂為八？一者、內性清淨。二者、所行成就。三者、所施成就。四者、所願成就。五者、慈成就。六者、悲成就。七者、善權成就。八者、智慧成就。是為八事。菩薩疾逮得無上一切智。」

彌勒菩薩及諸眾會皆歡喜。

大乘方等要慧經

