#----------------------------------------------------------------------
#【經文資訊】大正新脩大藏經 第 21 冊 No. 1378b 幻師颰陀神呪經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

幻師颰陀神呪經(亦云玄師颰陀所說神呪經)

東晉西域三藏竺曇無蘭譯

聞如是：一時佛遊於羅閱祇國竹園中鸚鵡樹間。是時有一異比丘，於竹園中去羅閱祇國，適在中間道為毒蛇所齧，復為鬼神所嬈，復為賊所見劫。佛見，爾時便往到是比丘所，時幻師颰陀隨佛俱往。幻師颰陀即白佛言：「我有術，甚大神妙，今欲為呪。」佛言：「止止！颰陀！汝所說，莫使有所傷害。」颰陀白佛言：「後當來世，當國國相攻伐，賊賊更相劫，相憎者復更相劫，鬼神亦更相劫，毒毒更相害。若有比丘在山中樹下坐，披五納衣若在露地坐，四輩弟子當令無有能嬈害者，皆令安隱，當令無有病痛如是。

「僧莎梨嗪呢　欝遮梨　首黎　首黎　拔提珊提波陀尼　阿裴耶　達予　乙致䩚闍耶兮拔蹄樓𪝜陀僧莎傺𩋋　散提波陀尼曼陀羅睺那　比闍睺那

「如是祝　斷口語、斷諸術、斷諸病痛。是諸閱叉皆作此術　須摩鬼　摩訶閱叉　瞿沙難摩訶閱叉　梵摩具摩閱叉　因阿羅具摩訶閱叉　阿祇眵摩訶閱叉」

「是諸閱叉在鬼神中尊，我字因偷諸相求者、使諸欲病人者、害人者，我皆使不知處，障蔽亂眼令不見，一切人皆使不得其便。當爾時呼言，來還持鬼神摩訶還持鬼神，來兜勒摩訶兜勒，來因持兜勒羅摩訶因持兜勒羅，來梵摩兜羅摩訶梵摩兜羅，來因持兜羅摩訶因持兜羅，來菩陀兜羅摩訶菩陀兜羅，來閱叉兜羅摩訶閱叉兜羅，來阿多得兜勒摩訶阿多得兜勒，來首羅瞿沙兜勒摩訶首羅瞿沙兜勒。我字因偷諸怨家相求便者，我皆救之覆蔽，使兩不相見。為繩索所繫縛，消滅所繫縛。惡意所繫縛、欲醉意所繫縛、亂意所繫縛，但歸命佛，一切皆得解脫。歸命佛時，言南無佛。」告起，作禮而去。

幻師颰陀神呪經

