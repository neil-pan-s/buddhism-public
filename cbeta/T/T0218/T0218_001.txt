#----------------------------------------------------------------------
#【經文資訊】大正新脩大藏經 第 4 冊 No. 218 灌頂王喻經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點，張革豐大德提供新式標點重校
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 218
佛說灌頂王喻經

西天譯經三藏朝奉大夫試光祿卿傳法大師賜紫臣施護等奉　詔譯

爾時世尊，在舍衛國，以因緣故，告諸苾芻言：「汝等當知，有三剎帝利王，於三時中，在於某方，受王灌頂；而彼三王，乃至盡壽，常所思念。何等為三？謂第一王，年方少盛，依灌頂法，在於某方，受王灌頂；得灌頂已，乃至盡壽，常所思念。又第二王，功力漸大，依灌頂法，在於某方，受王灌頂；得灌頂已，乃至盡壽，常所思念。又第三王，有大威力，戰勇最勝，一切對敵，而悉信伏；以最勝故，得勝安住，依灌頂法，在於某方，受王灌頂；得灌頂已，乃至盡壽，常所思念。

「汝諸苾芻，亦復如是，於三時中，在於某方，作修證事，乃至盡壽，常所思念。何等為三？謂有苾芻，發正信心，捨家出家，剃除鬚髮，被袈裟衣；此為第一，在於某方，修苾芻事，乃至盡壽，常所思念。又有苾芻，修諸勝行，為證滅故，斷諸集法；如是知已，遠塵離垢，於諸法中，得法眼淨；此為第二，在於某方，修苾芻事，乃至盡壽，常所思念。又有苾芻，諸漏已盡，非漏隨增，心善解脫，慧善解脫，自智所證，已得成就，我生已盡，梵行已立，所作已辦，不受後有；此為第三，在於某方，證聖果事，乃至盡壽，常所思念。」

佛說灌頂王喻經

