#----------------------------------------------------------------------
#【經文資訊】大正新脩大藏經 第 21 冊 No. 1334 如來方便善巧呪經
#【版本記錄】發行日期：2024-08，最後更新：2022-10-15
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1334 [Nos. 1147, 1333]
如來方便善巧呪經

隋三藏法師闍那崛多譯

如是我聞：

一時婆伽婆在雞羅娑山頂諸天所居仙人住處，與大比丘眾五百人俱，復有五百諸大菩薩摩訶薩眾俱，其名曰：彌勒菩薩、虛空藏菩薩、普賢菩薩、無邊華菩薩、普華菩薩等，此諸菩薩皆悉住於一生補處紹尊位者。爾時世尊於彼林中，與諸大眾前後圍繞。時一比丘為鬼所持，形體裸露不自覺知，舉手叫喚言語麁獷。更一比丘著邪背佛，在虛空中嗚呼出聲不得自在。時虛空藏菩薩見聞是已，即從坐起，偏袒右肩右膝著地，合掌向佛白言：「世尊！是虛空中作是聲者，誰之所為？復何因緣此一比丘形體裸露、舉手唱叫？」

爾時世尊告虛空藏菩薩摩訶薩言：「善男子！是一比丘惡鬼所捉，復一比丘著於邪魅。」時虛空藏菩薩白佛言：「世尊！如來今日憐愍一切諸眾生故、除滅一切諸病苦故，應說神呪。」

爾時世尊以神通力，令虛空中有六如來忽然而現，各各說呪，一名毘婆尸佛、二名尸棄佛、三名毘舍浮佛、四名拘婁孫佛、五名拘那含牟尼佛、六名迦葉佛。時毘婆尸佛住在虛空，為護一切諸眾生故、除滅一切惡邪鬼故而說呪曰：

「南無佛陀耶(一)　南無達摩耶(二)　南無僧伽耶(三)　唵(四)　呵羅呵羅(五)　醯隷醯隷醯羅耶(六)　南莫結隷結羅耶(七)　闍健模柘那耶(八)　南無那摩蘇婆訶」

爾時毘婆尸佛說是呪已，告虛空藏菩薩言：「善男子！若清信士及清信女有能受持讀誦於是陀羅尼者，一切刀杖不能加損，一切水火所不能害，非人惡鬼不能侵惱，終不橫死。若中毒藥，變成美食，易消無病。若欲食時先取一匙七遍呪之然後乃食，能除一切呪詛厭魅，一切諸病皆得除愈，壽命延長，耳所聞事憶持不忘，於睡眠中夢見諸佛。若復有人被厭魅者，於其耳邊誦呪七遍，是人聞已即便除愈。若復有人著於癲病及白癲者，應以蘇摩那華，熏胡麻為油，取青木香、青蓮華、懷香草、東門東皆悉等分令使作末，和油煎之呪一百八遍，塗其身上即便除愈，一切諸病皆能破之。」

爾時尸棄佛住在虛空，為護一切眾生、除一切病斷一切鬼邪故，說是神呪：

「南無佛陀耶(一)　南無達摩耶(二)　南無僧伽耶(三)　南無尸棄泥多他伽多耶(四)　唵(五)　鉢柘鉢柘(六)　波柘耶(七)　薩婆菩多男(八)　闡大邏耶(九)　鉢邏毘甜(十)　薩婆呵」

爾時尸棄如來說是呪已，告虛空藏菩薩言：「善男子！是陀羅尼，無量百千億那由他諸佛所說，我今亦說，為欲憐愍一切眾生、除一切病却一切鬼，及諸惡夢枉橫死等。虛空藏！若善男子及善女人有能晝夜憶念誦持是神呪者，終不為於惡病所惱，及諸惡人之所𥜒魅，於睡眠中夢見諸佛；若捨身時得值彼佛，於其佛所剋獲道證。虛空藏！是陀羅尼威力無量，我今為汝更略說之。若有善男子善女人欲斷一切病，當取五色縷結其呪索。若有疫病，取蘇摩那華油呪一百八遍，塗其身上即得除愈。若護自身令安隱者，呪水一百八遍，散於四方結其界場，取五色縷結呪索帶行。小兒著邪者，取青色縷結為呪索。若值惡邪之所嬈亂悶無省者，於其耳邊誦是陀羅尼，乃至七遍即得除愈。如是等一切事中隨意所用。」

爾時毘舍浮佛住在虛空，為護一切除諸眾生一切病苦、斷一切惡鬼故，說是陀羅尼：

「南無佛陀耶(一)　南無達摩耶(二)　南無僧伽耶(三)　南無毘舍浮誓多他伽多耶(四)　唵(五)　迦羅迦羅迦羅(六)　居路居路(七)　居盧蹉大男(八)　居嚧薩婆伽羅拏(九)　蘇婆呵(十)」

爾時毘舍浮佛說是呪已，告虛空藏菩薩言：「善男子！是陀羅尼，賢劫之中所有諸佛及三世諸佛皆悉說之，我今亦說。虛空藏！汝應護持。若有善男子善女人受持讀誦是陀羅尼，一切刀杖所不能害，一切惡毒亦不能傷，諸瘧熱病皆得遠離，水不能漂、火不能燒，終不橫死，一切惡病亦不能侵，唯除宿業定報。若有比丘、比丘尼、優婆塞、優婆夷，於晨朝時應淨澡浴著淨潔衣，在佛像前燒好妙香，誦持是呪足一百八遍，一切厭魅呪詛等事悉不能害，一切病苦皆能遠離，捨除諸障、壽命延長，所有錢財什物隨心所樂莫不稱遂。若有惡人惡賊、縣官帝主，先意慰喻，一切眾生無不同意。若有恐怖鬪諍縣官所對者，取白色縷誦呪一百八遍結呪索帶行者，於諸事中皆悉得勝。若欲長壽者，取酪、蜜、稻穀華和之，以匙抄，呪一遍擲火中，乃至一千八遍即便如意。若欲除自他諸障、念一切錢財珍寶等，離一切惡，成就一切功巧、受持一切呪，降諸怨敵者，取懷香、草香、末香、尸利沙華、多伽羅香、石上華、恭居摩香、香附子、帝釋手草香、樹枝出白汁者，取等分作末和之，呪一千八遍塗身上，即得如意。若欲見縣官大臣等，取樹枝出白汁者然火，呪胡麻，一撮呪一遍，擲著火中燒之，乃至一千八遍即得如意。若欲治毒藥者，於佛像前用泥塗地，取紫剛木枝長二寸截一百八枚，內酥蜜中，一一稱彼人名字擲著火中呪之，即得如意。若欲除一切惡鬼者，取燒死屍殘火頭一百八枚，各呪一遍擲火中燒之，即便除愈。如是等一切處中用悉皆得，唯除損害眾生身命。」

爾時拘婁孫佛住在虛空，為護一切眾生除一切病、斷一切惡及鬼魅故，說是呪曰：

「南無佛陀耶(一)　南無達摩耶(二)　南無僧伽耶(三)　那莫迦囉脚村大耶(四)　多他伽多耶(五)　阿囉漢坻(六)　三藐迦三佛陀耶(七)　唵(八)　迦吒迦吒迦吒迦吒(九)　翅致翅致翅致迦耶(十)　那莫薩婆多他伽坻馥(十一)　阿囉呵大地耶(十二)　三藐三菩提毘(脾咩反)邪蘇婆呵(十三)」

爾時拘婁孫佛說是呪已，告虛空藏菩薩言：「善男子！是陀羅尼，乃至恒河沙等同名拘婁孫佛并及三世諸佛所說、讚歎隨喜。若人受持是神呪者，於未來世末劫之中建立三寶能生正信。若比丘、比丘尼、優婆塞、優婆夷，於晨朝時淨潔洗浴著新淨衣，辦具種種妙好香華，供養於佛，誦念是呪一百八遍，彼人則能知於七世宿命之事，若生天上為天中尊，若在人間得作人主。若能如法盡命受持，捨壽之時生安樂國。若能如是常誦持者，於現身中離於一切種種病苦，得陀羅尼聞持不忘。若欲飲食，未入口時先呪七遍然後食之，如是則離一切毒病。若欲為他除災患者，呪於淨水一千八遍，用澡浴身然後行之。若呪惡瘡，用赤銅刀子。如是等諸事，誦呪七遍即便如意。若能常誦持者，錢財自然、破一切毒，一切障礙惡鬼魔邪皆悉遠離。若欲得見於佛身者，至清淨處，若在道場或在塔前，牛糞泥地，燒沈水香，誦於此呪一千八遍，頭東向臥，夢見諸佛，隨心所願無不稱遂。彼佛如來即便開示，是汝命長、是汝命短，或有缺少，如是等事悉皆示現。」

爾時拘那含牟尼佛住在虛空，為護一切眾生迷荒、除一切病、斷一切惡諸鬼魅故，而說是呪：

「南無佛陀耶(一)　南無達摩耶(二)　南無僧伽耶(三)　那莫迦那迦謨那頤(四)　多他伽多耶(五)　阿囉漢坻(六)　三藐迦三佛陀耶(七)　唵(八)　薩囉薩囉薩囉薩囉(九)　賜囉波耶(十)　達摩達摩達摩達摩(十一)　度無度無度摩耶(十二)　那莫迦那無那頤(十三)　多他伽多耶(十四)　阿囉漢坻(十五)　三藐迦三佛陀耶(十六)　悉淀妬漫多囉鉢大(十七)　蘇婆呵(十八)」

爾時拘那含牟尼佛說是呪已，告虛空藏菩薩言：「善男子！是陀羅尼，若有善男子善女人常能讀誦受持之者，是人永得離於怖畏及諸怨敵，水不能漂、火不能燒，一切毒藥若誤食者，變成甘美資身益壽，無有橫病橫死等難，壽命延長、增加官位，常為一切諸佛護念。若有先業諸障起時，日三誦之悉得除愈。若欲治他疾病苦者，隨所有力辦於食飲及雜香華，若沈水香若熏陸香，作淨好湯，呪千八遍洗浴於身，爾乃行呪，是諸病苦及惡邪鬼所附著者皆得除愈。若治癩病、身體腫癖、風冷病等，取菖蒲末以白蜜和，佛前誦呪一千八遍，空腹服之即便除愈。若有四日三二一日諸瘧病者，亦於佛前用牛糞泥塗道場地，取蘇摩那華以用作鬘，著於頭上即便遠離。若被厭魅乃至悶絕不覺知者，於其耳邊為誦此呪一百八遍即便除愈。若有羊癲及諸狂病，或為迦吒富單那、毘舍遮鬼等之所著者，於佛像前以牛糞泥塗地，如上燒好妙香，取所供養佛前萎華，呪一千八遍火中燒之，熏其鼻孔即得除愈。如是等一切病中隨其事用。」

爾時迦葉佛住在虛空，為護一切無量眾生、除一切病、斷一切惡諸邪魅故，說是神呪：

「南無佛陀耶(一)　南無達摩耶(二)　南無僧伽耶(三)　南無迦葉波多他伽多耶(四)　唵(五)　呵囉呵囉呵囉呵囉(六)　呵呵呵(七)　南無迦葉波耶(八)　阿囉漢坻(九)　三藐三佛陀耶(十)　悉著呵妬(十一)　摩多囉鉢陀(十二)　蘇婆呵(十三)」

爾時迦葉佛說是呪已，告虛空藏菩薩言：「善男子！是陀羅尼，三十三恒河沙等諸佛所說，汝當受持讀誦修行。虛空藏！若有善男子善女人晝夜三時誦是呪者，即得現前夢見諸佛，離諸業障，唯除宿世決定報耳，於一切事隨意所欲。若有癩病及白癩等，於佛像前牛糞泥地，燒好妙香，取供養佛所有萎華呪一千八遍，擣末水和佛前服之即得除愈。若有長病及諸疫疾，治法亦然。若病頭痛，亦用華末塗其額上。女人難產，用此華末和油煎之塗其女根。有如是等，隨其事用無不蒙益。若疥濕瘡，亦用萎華細末酥和，火上煎之，呪千八遍塗上即愈。若欲止雨，亦取萎華呪千八遍露地燒之，令其作煙，即時便晴；若大風起雷電震雹亦得除止。若著瘧病一日二日乃至四日，亦取萎華呪千八遍，細擣作末酒和服之，即時除愈。著羊癲者，呪華如前，若燒若服皆得除愈。若被𥜒魅或毘舍遮諸鬼神等之所捉持，或風冷病月食病等，和水服之。諸如是等一切疾病，悉於佛前牛糞泥地，呪於萎華一千八遍，或燒或服皆悉除愈，各受安樂。勿生疑惑，應決定信隨心用之。」

爾時釋迦如來亦在虛空，為護一切無量眾生、除一切病、斷一切惡諸邪鬼故，說是神呪：

「南無佛陀耶(一)　南無達摩耶(二)　南無僧伽耶(三)　南無貰迦牟尼夷(四)　多他伽多耶(五)　阿囉漢坻(六)　三藐三佛陀耶(七)　多地他懼迷懼迷(八)　摩呵懼迷(九)　多梨多梨(十)　摩訶多梨(十一)　柘梨柘梨(十二)　摩呵柘梨(十三)　大𠼝大𠼝(十四)　摩呵大梨(十五)　帝𠼝帝𠼝(十六)　摩呵帝梨(十七)　呵呵翅隷翅隷(十八)　摩呵翅隷(十九)　諸嚧諸嚧(二十)　摩呵諸嚧(二十一)　覓隷覓隷(二十二)　摩呵覓隷(二十三)　帝隷帝隷(二十四)　摩呵帝隷(二十五)　度迷度迷(二十六)　摩呵度迷(二十七)　柘梨柘梨(二十八)　摩呵柘梨(二十九)　詰唎詰唎(三十)　摩呵詰唎(三十一)　折隷折隷(三十二)　摩呵折隷(三十三)　蘇婆呵(三十四)」

爾時釋迦如來說是呪已，告虛空藏菩薩言：「虛空藏！若善男子善女人受持讀誦是陀羅尼者，一切刀杖所不能加、一切水火亦不能害、一切惡病所不能惱，終不橫死，如前六佛所說神呪等無有異。」

爾時虛空藏菩薩摩訶薩白佛言：「世尊！如上諸佛所說神呪，我當護持。我今亦說護持一切無量眾生、除一切障、斷一切業、滅一切罪、消一切殃、去一切鬼、却一切邪、愈一切病，以如是故說此神呪：

「阿他佉羅利(一)　迦伽囉(二)　菩提薩埵(三)　摩呵薩埵(四)　婆伽婆梨多(五)　迷多大符柘多(六)　阿呵摩[鏍-糸+廾](七)　婆伽婆(八)　喻婆煩塞(九)　薩鞞衫鉢唎波簸(十)　遲耶南(十一)　尼婆囉膩(十二)　薩婆浮休多(十三)　尼婆囉膩(十四)　薩婆嚧伽(十五)　尼婆囉膩(十六)　哆地夜他(十七)　至詈至詈(十八)　摩訶至詈(十九)　妬漏妬漏(二十)　摩訶妬漏(二十一)　夕和隷夕和隷(二十二)　摩訶夕和隷(二十三)　𭈇(馨翅反)詈𭈇詈(二十四)　摩訶𭈇詈(二十五)　蘇婆呵(二十六)」

爾時虛空藏菩薩摩訶薩說是呪已，白佛言：「世尊！如是神呪，無量神力不可思議。若有善男子善女人惡鬼所持，以諸縷綖作於呪索，一百八遍帶行坐者，是諸惡鬼即便捨離。復更取蘇摩那華、好淨牛酥、白芥子等，和置一處誦呪一遍一擲火中，如是乃至一百八遍，一百八擲即得除愈。若有惡人欲來害已，取鑌鐵刀子呪一百八遍，斫彼惡人所行道徑，便不能害。或復呪水散於四方，結四方界，止住其中，一切諸惡則不能加。欲護自身令無損者，以五色縷索作於繩，呪百八遍坐起帶行。若欲除毒，手把藥草以呪呪之。若為除病，應當呪油一百八遍，塗之即愈。若患耳者，取青木香細擣作末，油內煎之，著於耳中。若患腹者，呪於薑水一百八遍服之即愈。若患牙齒蟲風齲者，取蘇摩那木枝呪一百八遍，以口嚼之并揩牙齒，即便除愈。小兒患者，當結白縷以為呪索，令其帶行。若患頭者，或用刀子或用於手，呪百八遍即得除愈。若被𥜒魅，當呪刀子以用解之。若斷惡風雹雨，呪石榴枝以用擬之。斷惡毒藥，呪水用之。諸如是等一切事中隨意所用。於一切處在佛像前泥地，散華燒香如法受持。」如是諸佛所說此呪經已，虛空藏菩薩并及一切諸大菩薩阿羅漢等，聞佛所說，歡喜奉行。

如來方便善巧呪經

