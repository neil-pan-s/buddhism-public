#----------------------------------------------------------------------
#【經文資訊】大正新脩大藏經 第 41 冊 No. 1823 俱舍論頌疏
#【版本記錄】發行日期：2024-08，最後更新：2023-09-23
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，Z 大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

俱舍論頌疏論本第二十五

從此第五，明六種性，就中八：一明六阿羅漢、二明六性先後、三明從性果退、四明學凡種性、五明三退不同、六明退果時相、七明練根不同、八明無學九人。

此下第一，明六阿羅漢者，論云：「如前所說不動應果，初盡智，後起無生智，諸阿羅漢如預流等，有差別不(問也)？亦有(答也)。云何(徵也)？」頌曰：

「阿羅漢有六，　　謂退至不動，
前五信解生，　　總名時解脫，
後不時解脫，　　從前見至生。」

釋曰：契經說有六阿羅漢：一者退法，謂遇少緣便退所得。二者思法，謂懼退失，恒思自害。三者護法，謂於前所得法自防護。四者安住法，無勝退緣，雖不自防亦能不退，無勝加行亦不增進。五堪達法，謂性堪能，好修練根，速達不動。六不動法，不為煩惱所退動故。前五種性，從先學位信解性生。此五總名時解脫也，以要待時方能入定及心解脫。言待時者，時有六種：一得好衣、二得好食、三得好臥具、四得好處、五得好說法、六得好同學也。後不動種性為不時解脫，謂是利根，以不待時便能入定及心解脫故。從先學位見至性生。

從此第二，明六性先後，論云：「六阿羅漢所有種性為是先有？為是後得(問也)？不定(答也)。云何(徵也)？」頌曰：

「有是先種性，　　有後練根得。」

釋曰：退法種姓必是先有，思法等五亦有後得。謂有先來是思法姓，或有從退練根成思，乃至不動法，如思法說。此中退法非必定退，乃至堪達非必能達，但約容有，建立此名，故六阿羅漢通三界皆有。若退定退、堪達定達，是則上界唯有安住、不動二種，闕餘四也。謂彼上界無有退失、自害、自防及練根故，故無餘四。

從此第三，明從姓果退，論云：「如是六種，誰從何退？為姓為果？」頌曰：

「四從種姓退，　　五從果非先。」

釋曰：不動種姓必無退理；就前五種，唯退法一，姓必不退，謂居下故。唯思法等四有種姓退，謂從思法退入退法，或從護法退入思法，或從安住退入護法，或從堪達退入安住，是名姓退。

五從果非先者，退法等五皆有退果，謂退無學也。思法等四或有姓退，或有果退，雖俱有退，然並非先。言先者，謂先學位住思等四，令至無學。此思等四姓之與果必無退理，謂學、無學道所成堅故。若於無學退法等姓，修成思等四種種姓，此名非先，是容有退，以唯無學道所成故。唯先退法，有退果義，以姓是退故，故頌言「非先」，不攝退法也。依薩婆多宗，唯預流果必定無退，以斷迷理見道惑故。諦理真實，楷定可依，聖慧已證，必無退理。後之三果許有退果，以修道惑是迷事故，事相浮偽，無定可依，斷迷彼惑，有失念退。若大眾部，預流果有退，阿羅漢無退。依經部宗，預流、羅漢必無退果，聖道證故，中間二果許有漏道證，故容有退也。若超越三二果，亦無有退。依經部宗，阿羅漢果有六種者，約現法樂住有退不退，非約退果。若得果姓，皆名不動，無六種也。現法樂住者，有漏四靜慮也，退此靜慮名為退法，思此靜慮名為思法，護此靜慮名為護法，安住靜慮名為安住法，堪達靜慮名堪達法，不退靜慮名不退法，約現法樂住分六種姓也。

從此第四，明學凡種姓，論云：「唯阿羅漢種姓有六，為餘亦有六種姓耶？設有，皆能修練根不？」頌曰：

「學異生亦六，　　練根非見道。」

釋曰：有學與異生種姓皆有六，以應果六種。因有學異生種姓有六，故無學中有六種也。然於見道必無練根，以見道速疾，無容起彼練根加行故。

從此第五，明三退，論云：「如契經說：『我說由此所證四種增上心所，現法樂住，隨一有退，所得不動心解脫、身作證，我決定說無因緣從此退。』如何不動法退現法樂住？」頌曰：

「應知退有三，　　已未得受用，
佛唯有最後，　　利中後鈍三。」

釋曰：退有三者，一已得退，謂退已得殊勝功德法故。二未得退，謂約未得殊勝功德，即名為退故。三受用退，謂已得功德，於受用時不現在前，名為退也。

佛唯有最後者，佛唯有後一受用退，以具眾德，無容一時頓現前故。

利中後者，利謂不動羅漢有中、後二退，中謂未得退，後謂受用退，以利根故無已得退。鈍三者，鈍謂退法等五，此具有三退也。經言不動法退現法樂住者，約受用退，非餘二退，故無有退。

從此第六，明退果相，論云：「諸阿羅漢既許退果，為更生不？諸住果時所不作事，退時作不(問也)？不爾(答也)。何緣(徵也)？」頌曰：

「一切從果退，　　必得不命終，
住果所不為，　　慚增故不作。」

釋曰：一切果退須臾必得，無有命終而不得者。若命終者，修梵行果應非安隱可委信處。又住果位所不作業，於果退時慚愧增故，亦必不造，譬如壯士雖蹶不仆。

從此第七，明練根不同，論云：「如上所說，有練根得無學、有學，正練根時，各幾無間？幾解脫道(第一問也)？何性攝(第二問也)？何所依(第三問也)？」頌曰：

「練根無學位，　　九無間解脫，
久習故學一，　　無漏依人三，
無學依九地，　　有學但依六，
捨果勝果道，　　唯得果道故。」

釋曰：初三句答初問，第四句無漏兩字答第二問，依人三已下答第三問。練根無學位九無間解脫久習故者，此明練根於無學位退法等五，轉一一性各九無間、九解脫道，猶如初得阿羅漢果，以九無間、九解脫道也。彼鈍根性由久串習故，須九無間、九解脫，學無學道所成堅故，名為久習。學一者，有學位中轉一性，各一無間、一解脫道，非久習故，猶如初得預流果，以一無間(道類忍也)、一解脫道(道類智也)。

無漏者，明練根道唯無漏性，以增上故。依人三者，依身門也，唯人三洲能修練根，天趣中無，謂無退故。

無學依九地者，依地門也，謂無學練根依未至、中間、四禪、三無色也。

有學但依六者，有學練根但依六地，於前九地除後三也。

捨果勝果道，唯得果道故者，明有學依六地所以也。夫轉根者，容捨果道及勝果道(向道是也)。所得唯果，非是向道，必無學果無色地攝，故學練根但依六地。

從此第八，明九無學，論云：「諸無學位總有幾種？由何差別？」頌曰：

「七聲聞二佛，　　差別由九根。」

釋曰：無學有九，謂七聲聞，退法等五，不動分二：一名不退，先利根故；二名不動，後修得故。言二佛者，謂獨覺、大覺也。此聖差別由下下等九品根異，故成九聖也。

從此大文第二，明七聖人，就中二：一建立七聖、二明慧俱解脫。

且初七聖者，論云：「學無學位有七聖者，一切聖者皆此中攝：一隨信行、二隨法行、三信解、四見至、五身證、六慧解脫、七俱解脫。依何立七(一問)？事別有幾(第二問也)？」頌曰：

「加行根滅定，　　解脫故成七，
此事別唯六，　　三道各二故。」

釋曰：初兩句答初問，下兩句答第二問。依加行異立初二聖，謂先加行，隨信他語及自隨法行也。依根不同立次二種，鈍根名信解，利根名見至也。依得滅定，立身證名。依解脫異立後二聖，謂由慧力離煩惱障，名慧解脫；兼得滅定，離解脫障(即滅定障名解脫障，不染無知為體)，名俱解脫。離定、慧障名之為俱。此名雖七，事體唯六，謂三道各二故。且見道立二，謂信、法二行；修道立二，謂信解、見至。無學道立二，謂時解脫、不時解脫。故約三道，事唯有六。

從此第二，立俱、慧解脫者，論云：「何等名俱及慧解脫？」頌曰：

「俱由得滅定，　　餘名慧解脫。」

釋曰：六種羅漢得滅定者，名俱解脫，先由慧力解脫惑障，又得滅定解脫定障，故名為俱。

餘名慧解脫者，餘謂未得滅盡定阿羅漢也，此名慧解脫，唯由慧力，於煩惱障得解脫故，未離定障，不得名俱。

從此大文第三，明學無學滿，論云：「如世尊說：『五煩惱斷(五下分結那含斷也)，不可牽引(不為欲惑牽引)，未名滿學(已上經文。下依經問也)。』學無學位各由幾因，於等位中獨稱為滿？」頌曰：

「有學名為滿，　　由根果定三，
無學得滿名，　　但由根定二。」

釋曰：有學名滿具由三因：一、由根滿，謂是利根。二、由果滿，謂得不還。三、由定滿，謂得滅定。有有學者唯由根滿，謂諸見至，未離欲染，由見至故名為根滿，未離欲故無餘二滿。有有學者唯由果滿。謂信解不還，未得滅盡定，是不還故名為果滿，謂是信解不名根滿，未得滅盡定非定滿也。有有學者由根果故亦得滿名，謂見至不還，未得滅盡定，由見至不還故名根果滿，未得滅定不名定滿。有有學者由果定故亦得滿名，謂諸信解，得滅盡定，非見至故不名根滿。有有學者具由三滿，謂諸見至，得滅盡定，夫得滅定必是不還，故具三滿。

無學名滿但由二因：一謂根滿、二謂定滿。無學位中皆是無學，無非果滿，故無由果名為滿也。有諸無學唯由根滿，謂不時解脫，未得滅盡定。有唯定滿，謂時解脫，得滅盡定。有具二滿，謂不時解脫，得滅盡定，思而可知。

從此大文第三，明諸道差別，就中分六：一明四道、二明四通行、三明菩提分法、四明證淨、五明正智解脫、六明厭離通局。

且初明四道者，論云：「廣說諸道差別無量，謂世出世、見道修道等，略說幾道能遍攝耶？」頌曰：

「應知一切道，　　略說唯有四，
謂加行無間，　　解脫勝進道。」

釋曰：加行道者，謂引無間道前之加行也。無間道者，謂諸斷惑道也。解脫道者，無間道後名解脫道，謂已解脫所應斷障。最初所生勝進道者，除前三外，所餘諸道漸勝進故，即解脫道後所起諸道也。問：「道義云何？」答：「謂涅槃路，乘此能往涅槃城故。又解：道者，謂求所依，依此尋求涅槃果故。」

從此第二，明四通行，論云：「道於餘處(餘經處也)立通行名，以能通達趣涅槃故。此有幾種(第一問也)？依何位立(第二問也)？」頌曰：

「通行有四種，　　樂依本靜慮，
苦依所餘地，　　遲速鈍利根。」

釋曰：初句答第一問，下三句答第二問。經說通行總有四種：一苦遲通行、二苦速通行、三樂遲通行、四樂速通行。道依四根本靜慮，名樂通行，以攝受支(十八禪支也)止觀均平，任運轉故，名之為樂，非樂受也。若依無色、未至、中間，名苦通行，以不攝支，止觀不等，艱辛轉故，名之為苦，非苦受也。謂無色界止多觀少，未至、中間觀多止少，名不等也。頌言所餘地者，即此無色等也然此樂、苦二通行中，鈍根名遲，行稽遲故；利根名速，通境疾故。

從此第三，明菩提分法，就中六：一舉數釋名、二明出體、三明念住等、四明覺分增、五明漏無漏、六依地分別。

且舉數者，論云：「道亦名為菩提分法，此有幾種？名義云何？」頌曰：

「覺分三十七，　　謂四念住等，
覺謂盡無生，　　順此故名分。」

釋曰：經說覺分有三十七，謂四念住，身、受、心、法；四正斷，勤斷二惡、勤修二善；四神足，欲、勤、心、觀；五根、五力，信、進、念、定、慧也；七等覺支，一擇法、二精進、三喜、四輕安、五念、六定、七行捨；八正道支，一正精進、二正念、三正定、四正見、五正思惟、六正語、七正業、八正命。是名三十七菩提分法。菩提者，此云覺，無明、睡眠皆永斷故。盡、無生智為此覺體。三十七法順趣菩提，名菩提分。

從此第二，明出體，論云：「此三十七體各別耶(問也)？不爾(答也。體唯有十，故言不爾)。云何(徵也)？」頌曰：

「此實事唯十，　　謂慧勤定信，
念喜捨輕安，　　及戒尋為體。」

釋曰：名雖三十七，論實體唯十：一慧、二勤、三定、四信、五念、六喜、七捨、八輕安、九戒、十尋。三十七中，且慧攝八，謂四念住、慧根、慧力、擇法覺支、正見也，此八以慧為體。勤亦攝八，謂四正斷、精進根、精進力、精進覺支、正精進也，此八以勤為體。定亦攝八，謂四神足、定根、定力、定覺支、正定，此八以定為體。信但攝二，謂信根、信力，以信為體。念唯攝四，謂念根、念力、念覺支、正念，此四以念為體。喜唯攝一，謂喜覺支，以喜為體。捨亦攝一，謂捨覺支，行捨為體。此言捨者，非是捨受，是大善地中行捨名捨也。輕安攝一，謂輕安覺支，以輕安為體。戒但攝三，謂正語、正業、正命，以戒為體。尋唯攝一，謂正思惟，以尋為體。上來所明慧、勤、定三各攝八種，三八二十四也。信攝二，足前成二十六也。念攝四，足前成三十也。喜攝一、捨攝一、輕安攝一、戒攝三、尋攝一，此七足前成三十七，故體唯十也。毘婆娑師說有十一，謂戒分二，以身、語業不相雜故，分身業、語業為二也；餘九同前。

從此第三，明念住等，論云：「念住等三名無別屬，如何獨說為慧勤定(解云：四念住、四正斷、四神足此三名無別屬，如何念住獨說為慧？正斷獨說為勤？神足獨說為定也)？」頌曰：

「四念住正斷，　　神足隨增上，
說為慧勤定，　　實諸加行善。」

釋曰：四念住等三隨增上義說慧勤定，若論實體，三位遍攝諸加行善，謂念住等相應俱有五蘊，名加行善也。且四念住位慧為增上，於正斷位勤為增上，於神足位定為增上。問：「何緣於慧立念住名？」答：「薩婆多釋：慧由念力，持令住故。依論主解，理實由慧令念住境，如實見者能明記故。」問：「何緣於勤名為正斷？」答：「於正修習勤斷二惡、勤修二善，此勤力能斷懈怠故。或名正勝，於正持策身、語、意中此最勝故。」問：「何緣於定立神足名？」答：「神謂神變靈妙德也，足即是定神所依也。神依定發，定為神足，故名神足。」

從此第四，明覺分增，論云：「當言何位？何覺分增？」頌曰：

「初業順決擇，　　及修見道位，
念住等七品，　　應知次第增。」

釋曰：初業者，謂修別相、總相念住位也。此初業位能審照了身等四境，慧用勝故，說念住增。順決擇者，煗等四位也，且煗位中能證異品(決擇分也)殊勝功德，勤用勝故，說正斷增。頂法位中趣無退位，定用勝故，說神足增。忍法位中必不退墮，善根堅固，得增上義，說五根增。世第一位非世惑法所能屈伏，得無屈義，說五力增。

及修見道位者，修道位中近菩提位，助覺勝故，說七覺增。見道位中速疾而轉，通行勝故，說八正道增。有餘師說：於見道位建立覺支，如實覺知四聖諦，故於見、修二位建立八道支，以此二位俱通直往涅槃城故。

念住等七品，應知次第增者，結上初業等位有念住等七品增也。

從此第五，漏無漏分別，論云：「此三十七幾通有漏？幾無漏耶？」頌曰：

「七覺八道支，　　一向是無漏，
三四五根力，　　皆通於二種。」

釋曰：七覺支、八正道唯無漏也。

三四者，一四念住、二四正斷、三四神足也。五根力者，謂五根、五力也。此四念住等皆通有漏、無漏二種也。

從此第六，明依地，論云：「此三十七何地有幾？」頌曰：

「初靜慮一切，　　未至除喜根，
二靜慮除尋，　　三四中除二，
前三無色地，　　除戒前二種，
於欲界有頂，　　除覺及道支。」

釋曰：初靜慮一切者，依初靜慮具三十七故。言一切未至除喜根者，依未至地唯三十六，除喜根故，以近分地勵力轉故，於下地法猶疑慮故，無有喜也。

二靜慮除尋者，依第二禪亦三十六，彼除尋故，無正思惟支也。

三四中除二者，三四謂第三、第四靜慮也，中謂中間禪也。此三、四中各三十五，謂除前二即無喜、尋也。

前三無色地，除戒前二種者，前三無色除戒三支，及除前二即是喜、尋，總除五種，故三無色各三十二也。

於欲界有頂，除覺及道支者，欲界有頂無無漏故，除七覺支及八道支，有餘二十二也。

從此第四，明證淨，論云：「覺分轉時必得證淨，此有幾種(第一問也)？依何位得(第二問也)？實體是何法(第三問也)？有漏無漏耶(第四問也)？」頌曰：

「證淨有四種，　　謂佛法僧戒，
見三得法戒，　　見道兼佛僧，
法謂三諦全，　　菩薩獨覺道，
信戒二為體，　　四皆唯無漏。」

釋曰：前兩句答初問，次四句答第二問，次一句答第三問，後一句答第四問。經說證淨總有四種：一於佛證淨、二於法證淨、三於僧證淨、四聖戒證淨也。

見三得法戒者，且見道位見前三諦，於一一諦各得法、戒二種證淨。證三諦法，緣彼起信有法證淨。道起之時，無漏戒俱有戒證淨。

見道兼佛僧者，道是道諦也，見道諦位兼得佛、僧，兼言謂顯亦得於法及戒證淨，佛無學法是道諦攝也，緣彼起信名佛證淨。成聲聞僧學、無學法亦道諦攝，緣彼起信名僧證淨。故唯道諦有佛、僧也。見道諦時，若約現行，唯有法、戒二種證淨。言有佛、僧，約得修說，以於此時修得未來緣佛僧信，故見道諦具四證淨。

法謂三諦全，菩薩獨覺道者，此所信法也，謂苦、集、滅三諦全名法也。於道諦中，菩薩道及獨覺道名法，以菩薩與獨覺唯有一人，不成僧義，名為法；聖所受戒與現觀俱，故一切時無不亦得。(解云：此明法戒通見四諦也)。

信戒二為體者，出體也，由所信別故名有四，實體唯二，三寶證淨以信為體，聖戒證淨以戒為體，故唯有二。

四皆唯無漏者，四種證淨唯無漏法，以有漏法非證淨故。問：「為依何義立證淨名？」答：「證四諦理故名為證，正信三寶及妙尸羅故名為淨。離不信垢，信名為淨。離破戒垢，戒名為淨。由證得淨，立證淨名。此四次第者，信佛如良醫，信法如良藥，信僧如看病者。由信心淨故發聖戒，是故尸羅說為第四，要具前信，此戒現前，如遇三緣病方除故。」

從此第五，明正智解脫，就中四：一明二支、二明解脫時、三明斷障時、四明滅斷離。

且第一明二支者，論云：「經言：『學位成就八支，無學位中具成就十(加正解脫及正智支)。』何緣不說有學位中有正解脫及有正智(一問)？正脫、正智其體云何(第二問也)？」頌曰：

「學有餘縛故，　　無正脫智支，
解脫為無為，　　謂勝解惑滅，
有為無學支，　　即二解脫蘊，
正智如覺說，　　謂盡無生智。」

釋曰。初兩句答初問，後六句答第二問。學有餘縛故，無正脫智支者，學位中尚有餘縛，無解脫支，由解脫支無故，亦不立正智支也。

解脫為無為者，標也。解脫有二：一是有為、二是無為。

謂勝解惑滅者，釋上也，謂無學勝解名有為解脫，一切惑滅名無為解脫。

有為無學支者，有為解脫名無學支，以立支名，屬有為故。

即二解脫蘊者，即此有為解脫，經說有二種，謂心解脫及慧解脫。此二解脫，五分法身中名為解脫蘊也。

正智如覺說，謂盡無生智者，出正智體，如前覺說，謂即前說盡、無生智為正智體。

從此第二，明解脫時，論云：「心於何位正得解脫，而言無學心解脫耶？」頌曰：

「無學心生時，　　正從障解脫。」

釋曰：無學心生時者，謂初無學心於未來正生時也。此正生時，從煩惱障正得解脫，名正解脫。若現在世名已解脫，非正解脫也。

從此第三，明斷障時，論云：「道於何位令正生障斷？」頌曰：

「道唯正滅位，　　能令彼障斷。」

釋曰：正滅位言，顯居現在。道能斷障，唯正滅時，餘位定無斷障用故。此言道者，即金剛喻定也。

從此第四，明滅離斷，論云：「經說三界，謂斷離滅，以何為體(第一問也)？差別云何(第二問也)？」頌曰：

「無為說三界，　　離界唯離貪，
斷界斷餘結，　　滅界滅彼事。」

釋曰：初句答初問，下三句答第二問。無為說三界者，斷滅離三界，以無為解脫為體也。言離界者，約但離貪。言斷界者，謂約斷餘瞋等八結也。言滅界者，謂滅貪等。所隨增事，前言離斷，約斷煩惱，此據滅惑，所緣境事。

從此第六，明厭離通局，論云：「若事能厭，必能離繫耶(問也)？不爾(答也)。云何(徵也)？」頌曰：

「厭緣苦集慧，　　離緣四能斷，
相對互廣狹，　　故應成四句。」

釋曰：厭緣苦集慧者，唯緣苦、集，所有忍智名苦集慧。此慧名厭，厭苦、集故。

離緣四能斷者，緣四諦境能斷惑道，皆名為離，離煩惱故。

下兩句者，厭離相對，廣狹有殊，故成四句：有厭非離，謂緣苦、集，不令惑斷所有忍智，此忍即是先離欲染，後入見道苦集法忍也；智是見道苦集法智，及修道中加行、解脫勝進苦集智也。此位但名厭，緣苦集故，忍不名離，惑先斷故。有離非厭，謂緣滅道，能令惑斷所有忍智，此忍即是未離欲染、後入見道滅道法忍，及諸所有滅道類忍也；智是修道中無間道攝滅道智也，此但名離，是斷道故，不名為厭，緣欣境故。有厭亦離，謂緣苦集，能令惑斷所有忍智，此忍即是未離欲染入見道者苦集法忍，及諸所有苦集類忍也。智是修道，無間道攝苦集智也。此名為厭，緣苦集故；亦名為離，能斷道故。有非厭離，謂緣滅道，不令惑斷所有忍智，此忍即是先離欲染、後入見道滅道法忍也。智是見道中滅智道智，及修道中加行、解脫勝進道攝滅道智也。此不名厭，緣欣境故；亦不名離，非斷道故。

俱舍論頌疏論本第二十五

