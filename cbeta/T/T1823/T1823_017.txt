#----------------------------------------------------------------------
#【經文資訊】大正新脩大藏經 第 41 冊 No. 1823 俱舍論頌疏
#【版本記錄】發行日期：2024-08，最後更新：2023-09-23
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，Z 大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

俱舍論頌疏論本第十七

從此大文第二，釋業道名義，論云：「如是已辨十業道相，依何義名業道？」頌曰：

「此中三唯道，　　七業亦道故。」

釋曰：此中三唯道者，此十業道中，貪等三唯道也。業之道故，立業道名，謂貪等相應思說名為業，以彼貪等轉故思轉，彼貪等行故思行，如彼貪等勢力而思有造作故，故貪等三與思為道。

七業亦道故者，前七是業，身、語業故。亦業之道，思所遊故，由等起思託身、語轉故。身、語七思所遊履，亦業之道故，前七業，業之道故，立業道名。上業身、語業，下業等起思，故名業業。故業道者，具顯業道、業業道義。雖不同類，業道名同，而一業為餘業，一道為餘道。猶如世間車牛名同，而一車牛名為餘車牛故。於典籍中，如言識住，雖四識住，性類不同，識住名同，而一識住名為餘識住故。離殺等七無貪等三，立業道名，類前應釋。

從此第三，義便明斷善，論云：「如是所說十惡業道皆與善法現起相違，諸斷善根由何業道？斷善續善差別云何？」頌曰：

「唯邪見斷善，　　所斷欲生得，
撥因果一切，　　漸斷二俱捨。
人三洲男女，　　見行斷非得，
續善疑有見，　　頓現除逆者。」

釋曰：唯邪見斷善者，唯有上品圓滿邪見能斷善根。然本論中，說貪、瞋、癡三不善根能斷善者，由不善根能引邪見故，邪見斷推在彼根。如火燒村，火由賊起，故世間說被賊燒村。

所斷欲生得者，所斷善根唯是欲界生得善也，謂斷善時，色、無色善先不成故，不可說斷。問：「何緣唯斷生得善根？」答：「加行善根先已退故，謂斷善根，先加行位捨加行善，至斷善時，唯斷生得。」

撥因果一切者，明邪見相也。撥因邪見，無妙惡行。撥果邪見，無善惡果。一切者，一切邪見皆能斷善，謂自界緣、若他界緣，若有漏緣、若無漏緣，如是邪見皆能斷善。有餘師說：「唯自界緣及有漏緣方能斷善，餘不能斷。」為對彼說，故言一切。

漸斷者，明斷善根漸斷而非頓斷，謂九品邪見斷九品善根，逆順相對斷，初下下品邪見能斷上上品善根，乃至上上品邪見能斷下下品善根。善根從上品至下品名逆也，邪見從下至上名順也。二俱捨者，二謂善根及律儀也。斷善根時，二俱時捨。論云：「若彼律儀是此品心所等起果，此品心斷，捨彼律儀，以果與因品類同故(解云：九品善心各能發戒，戒是其果。若斷下品善，唯捨下品戒，乃至斷上品善，唯捨上品戒也)。」諸律儀果有從加行、有從生得善心所生，若從加行善心生者，律儀先捨，後斷善根(解云：斷善根加行，捨加行善，捨加行時，加行善根所生律儀同一時捨。此言先捨者，據先加行位捨也)。

人三洲男女者，明能斷善根處及人也。人趣三洲，非在惡趣，染、不染慧不堅牢故。亦非有天趣，現見善惡諸業果故。除北俱盧洲，彼無極惡阿世耶故(此云意樂)。唯男女身，志意定故。

見行斷非得者，此斷字通上下，唯見行人能斷善根，非愛行者。諸愛行者惡阿世耶極躁動故，諸見行者惡阿世耶極堅深故。由此理趣，非扇搋等能斷善根，愛行類故。又此類人如惡趣故(言見行者，自慧見理而行義也。愛行者，但信他語，愛樂而行也)。斷非得者，善斷應知非得為體，謂斷善位善得不生，非得續生，非得生位名斷善根，故斷善根非得為體。

續善疑有見者，疑謂疑有，見者謂正見。謂因果中生疑有心，此或應有，從疑有心或發正見，定謂有非無。爾時善根得還續起，故名續善。疑有續善，疑無斷善，為簡疑無，故言疑有。

頓現除逆者者，頓謂善根九品頓續，然後後時漸漸現起，如頓除病，氣力漸增。現謂現世，現身續善，除造逆者，經說造逆并斷善人，彼定現身不能續善，定從地獄將沒將生方能續善。受地獄果畢，名為將沒。正住中有，未生地獄，名為將生。若由過去宿習邪見以為因力，彼斷善根，將死時續。若由現在邪教緣力彼斷善根，將生時續。由自他力應知亦爾(自謂自推求，他謂逢惡友也)。又愛樂壞，非加行壞，是人現世能續善根。若二俱壞，要死方續。見壞戒不壞，亦現世續善。戒、見兩俱壞，要死後續善(相儀中護，名戒不壞)。有斷善根，非墮邪見，應作四句：第一句者，布賴那等(此云滿也，起邪見，名斷善。不造逆，非邪定也)；第二句者，謂未生怨等(是阿闍世王造逆，墮邪定。信佛，不斷善也)；第三句者，謂天授等(是提婆達多名，起邪見，名斷善。造三逆，墮邪定也)；第四句者，謂除前相。

從此第四，明思俱轉，論云：「已乘義便辨斷善根，今復應明本業道義，所說善惡二業道中，有幾竝生與思俱轉？」頌曰：

「業道思俱轉，　　不善一至八，
善總開至十，　　別遮一八五。」

釋曰：業道思俱轉者，標也。思謂剎那等起思也。此明業道與能起思同一剎那俱時而轉。

不善一至八者，明不善業道或一至八與思俱轉。一俱轉者，有兩種一：且初一者，謂離所餘七惡色業，貪等三中隨一現起，貪、嗔、邪見必不俱生，故隨一起與思俱轉；第二一者，謂先加行，遣使殺等，造六惡業，不染心時，於前六中，隨一究竟善無記心，名為不染。染心究竟成二俱轉，故言不染，謂簡染心成二俱轉也。二俱轉者，謂以嗔心究竟殺業，若起貪位成不與取，或復起貪成欲邪行，或時起貪成雜穢語，此上四類，名二業道與思俱轉。三俱轉者，謂以瞋心，於屬他生，盜離本處，斷其命根，俱時殺、盜，瞋、殺、盜三與思俱轉。又先加行，遣使殺等，造惡色業，貪、瞋、邪見一正起時。於前殺等隨二究竟，既貪等一，殺等隨二，故三俱轉。四俱轉者，此有三類：第一四者，謂欲壞他，說虛誑語，意業道一、語業道三。以壞他故，是離間語；說虛誑故，復成誑語；此是染言，必兼雜穢。故語業三。第二四者，又欲壞他，說麁惡語，意業道一、語業道三。以壞他故，是離間語；說麁惡故，復成麁語；此是染言，必兼雜穢。故語業三。第三四者，若先加行，遣使殺等，造惡色業，貪等現前，於前殺等隨三究竟，既貪等一、殺等隨三，故四俱轉。五俱轉者，謂先加行造惡色業，貪等現前，隨四究竟。六俱轉者，貪等現前，隨五究竟。七俱轉者，貪等現前，隨六究竟，准上應知。八俱轉者，於加行位，遣於使殺等，造六惡業，自行邪行，此七業道一時究竟，行邪欲故，必有貪心，成八俱轉。貪、瞋、邪見自力現前，必不俱行，故無九、十與思俱轉(各當頭起，名為自力)。

善總開至十者，十善業道通據隱、顯，名為總開。隱謂處中善，顯謂律儀也。隱、顯通論，有十俱轉。別據顯相，無一、無八、無五俱轉，唯據律儀，不約處中，名為顯也。且約顯中二俱轉者，此有二種：且初二者，謂善五識現在前時，無散善七，以善五識故，有無貪、無瞋。無分別故，無正見一。第二二者，謂依無色，盡、無生智現在前時，無散善七。依無色故，無定戒七。盡無生故，有無貪、瞋。以息求故，無正見也(無散善者，謂不受欲界散律儀也)。三俱轉者，謂與正見相應意識現在前時，無七色善，以是正見故，必有無貪、無瞋、正見三業道也。無七色者，謂不受戒及不入定，無七善色也。四俱轉者，謂惡無記心現在前時，得近事、近住、勤策律儀。以惡無記故，無無貪等三。受近住等戒，故有四善律儀，謂身三、語一，謂四支戒也。六俱轉者，謂善五識現在前時，得上三戒，謂近事等。以善五識故，有無貪、無嗔。於前四上加無貪、瞋，故成六也。七俱轉者，此有二種：且第一七者，謂善意識無隨轉色，正見相應現在前時，得上三戒，謂近事等。正見相應故，必有無貪、無瞋、正見三也。得近事等戒故，復有四支，故成七也。第二七者，或惡無記心現在前時，得苾芻戒，成七善無表也。九俱轉者，此有三種：第一九者，謂善五識現在前時，得苾芻戒。善五識故，有無貪、無瞋。得苾芻戒，有七色善。故成九也。第二九者，或依無色，盡、無生智現在前時，得苾芻戒。以盡、無生智故，無正見一，有無貪、無瞋二。得苾芻戒，有七色善。故成九也。第三九者，謂靜慮攝，盡、無生智現在前時，以靜慮故，有定戒七。盡、無生故，有無貪、無瞋。故成九也。十俱轉者，此有二種：第一十者，謂善意識無隨轉色，正見相應現在前時，得苾芻戒。以正見故，有無貪等三。得苾芻戒，有七色善。故成十也。第二十者，謂餘一切有隨轉色，正見相應心正起位。以隨轉色，有定戒七。正見相應故，有正見等三。名十俱轉也。

論云：「別據顯相，所遮如是。通據隱、顯，則無所遮，謂離律儀，有一八五(解云：處中善，名離律儀，謂非律儀故也)。」一俱轉者，謂惡無記心現在前時，得一支遠離(受一支戒也)。五俱轉者，謂善意識無隨轉色，正見相應，得二支等(解云：正見相應，有正見等三也。又得二支遠離，便成五也。等者，等取惡無記心中得五支遠離也)。八俱轉者，謂此意識現在前時，得五支等(解云：此前意識有正見等三，更得五支，便成八也。等謂等取善五識現在前，得六支遠離也)。

從此第五，約處成善惡，論云：「善惡業道於何界趣處幾唯成就？幾亦通現行？」頌曰：

「不善地獄中，　　麁雜瞋通二，
貪邪見成就，　　北洲成後三，
雜語通現成，　　餘欲十通二。
善於一切處，　　後三通現成，
無色無想天，　　前七唯成就，
餘處通成現，　　除地獄北洲。」

釋曰：不善地獄中，麁雜瞋通二者，十不善業於地獄中，唯麁惡語、雜穢語、瞋，此三通二，謂成就、現行二種也。由相罵故，有麁惡語。由悲呌故，有雜穢語。由互相憎，故有瞋恚。

貪邪見成就者，於此地獄中，此二成就而不現行。無可愛境，貪不現行。現見業果，邪見不起。又地獄中業盡死故，無殺業道。無攝財物，無盜業道。無攝女人，無邪婬罪。業鏡現前，不可拒諱，以無用故，無虛誑語。即由此無用及常離故，無離間語。

北洲成後三者，北俱盧洲成就後三，貪、瞋、邪見而不現行，不攝財物為我所故，貪不現行。身心柔軟，復無惱害，瞋不現行。無惡意樂故，邪見不現行。

雜語通現成者，北俱盧洲雜穢語通現及成，由彼有時染心歌詠。無惡意樂故，彼無殺等六。又壽量定故，無殺也。無攝財物故，無盜也。無攝女人，故無邪婬也。身心愞故，無麁惡語。及無用故，無離間語及虛誑語。彼處行非梵行者，謂彼男女執手相牽，往詣樹下，樹枝垂覆，知是應行；樹不垂枝，並愧而別。

餘欲十通二者，餘欲界中，天、鬼、傍生及三洲人，十惡業道皆通成就、現行二也。然有差別，天、鬼、傍生前七業道唯有處中，無不律儀，人三洲中二種俱有。

善於一切處，後三通現成者，此明十善業道，三界五趣此一切處，無貪等三皆通成就及現行也。

無色無想天，前七唯成就者，謂聖人生無色界，成就過、未無漏七支律儀，彼無色故，必不現行。無想天中，以無心故，亦不現行，唯成就過、未靜慮律儀。然無色那含於過去欲色界五地身中，隨依何地，或二三四五地，曾起曾滅無漏律儀，生無色時，成彼過去曾起一地，成過去一地戒，乃至曾起五地，成過去五地戒也。若未來世，依五地身無漏律儀皆定成就(五地：欲界、四靜慮也)。

餘處通成現，除地獄北洲者，餘欲、色界人天四趣，除地獄、北洲名為餘處，身語七支各皆通現行及成就也。然有差別：謂鬼、傍生有處中善。若於色界，唯有律儀。三洲、欲天皆具處中、律儀二種。

從此第六，明業道三果，論云：「不善善業道所得果云何？」頌曰：

「皆能招異熟，　　等流增上果。
此令他受苦，　　斷命壞威故。」

釋曰：初兩句總明三界，下兩句別釋所以也。十惡業道皆招異熟、等流、增上三果者，從此命終，生捺落迦，是異熟果。來生人中，受等流果，謂殺生者壽量短促，不與取者資財乏匱，欲邪行者妻不貞良，虛誑語故多遭誹謗，離間語者親友乖穆，麁惡語者常聞惡聲，雜穢語故言不威肅，貪者貪盛，瞋者瞋增，邪見者增癡。增上果者，所有資具由殺生故光澤鮮少，不與取故多遭霜雹，欲邪行故多諸塵埃，虛誑語故多諸臭穢，離間語故所居險曲，麁惡語故田多荊棘磽确鹹鹵，雜穢語故時候變改，貪故果少，瞋故果辣，邪見故果少或無也。問：「何緣此十各招三果？」答：「此令他受苦，斷命壞威故。且初殺生，令他受苦受異熟果，斷他命故受等流果，令他失威受增上果。餘惡業道如理應思。由此准知，善業三果，離殺生等，生於天中受異熟果。來生人中受等流果，謂離殺者得壽命長；餘上相違，如理應說。」

從此大文第十一，別明邪命，論云：「又契經說：『八邪支中分色業為三，謂邪語業命。』離邪語業，邪命是何？雖離彼無而別說者。」頌曰：

「貪生身語業，　　邪命難除故，
執命資貪生，　　違經故非理。」

釋曰：瞋、癡生語業名邪語，瞋、癡生身業名邪業。從貪所生身、語二業，以難除故，別立邪命，謂貪能奪諸有情心，彼所起業難可救護，為於正命令慇重修，故佛離前別說為一，如有頌曰：「俗邪見難除(俗人)，由恒執異見。道邪命難護(道出家人)，由資具屬他。」

執命資貪生者，有餘師執緣命資具，貪生身語，名為邪命。非一切貪皆名邪命，戲樂歌詠雖從貪生，不資命故，非邪命也。

違經故非理者，破餘師說，此釋違經。《戒蘊經》中，觀象鬪等，世尊亦立在邪命中。邪受外境，虛容延命，故據此經文，但是貪生皆名邪命也。

從此大文第三，雜明諸業，就中分十：一明業得果、二明本論業、三明引滿因、四明三重障、五明三時障、六明菩薩相、七明施戒修、八明順三分業、九明書等體、十明諸法異名。

就第一，明業得果中，分六：一總明諸業果、二三性相對果、三三世相對果、四諸地相對果、五明三學相對果、六三斷相對果。

且初，總明諸業果者，論云：「如前所言果有五種，此中何業有幾果耶？」頌曰：

「斷道有漏業，　　具足有五果。
無漏業有四，　　謂唯除異熟。
餘有漏善惡，　　亦四除離繫。
餘無漏無記，　　三除前所除。」

釋曰：斷道者，諸無間道，以無間道能證無為斷及能斷惑，得斷道名。此道有二種者，通有漏無漏也。

有漏業具足有五果者，於前斷道，若有漏業具足五果，既是有漏，能招自地可愛異熟。等流果者，謂自地中，後若等若勝諸相似法。離繫果者，斷惑所證擇滅無為。士用果者，謂道所牽俱有士用，謂道所牽。次解脫道無間士用，謂道所修，未來功德隔越士用；謂道所證，諸無為斷不生士用。增上果者，謂離自性，餘有為法唯除前生。

無漏業有四，謂唯除異熟者，於前所斷道，若無漏業具足四果，無漏不招果故，唯除異熟。

餘有漏善惡，亦四除離繫者，異前斷道，故說為餘。所餘有漏，若善若惡亦有四果，非斷道故，除離繫果。

餘無漏無記三除前所除者，除前斷道，所餘無漏及無記法唯有三果，除前所除異熟、離繫。以無漏及無記不招果故除異熟果，非斷道故除離繫果。

從此第二，三性相對果，論云：「已總分別諸業有果，次辨異門有業果相，於中先辨善等三業果。」頌曰：

「善等於善等，　　初有四二三，
中有二三四，　　後二三三果。」

釋曰：善等於善等者，上善等是業也，下善等是法也，等取不善及無記也。將善等業望善等法，以明果數。善等三業，色、行二蘊少分為體。善等三法，五蘊為體。

初有四二三者，初謂善業以善法為四果，除異熟果。善業以不善法為二果，謂士用、增上。因善引生，是士用果。善法不障，是增上果。善業以無記法為三果，除等流及離繫。性不同故，除等流果。非擇滅故，除離繫果。

中有二三四者，中謂不善，在善、無記中間，故名中也。不善業以善法為二果，以不善法為三果，以無記法為四果。言二果者，謂士用、增上。言三果者，除異熟及離繫。言四果者，唯除離繫。問：「無記與不善如何為等流？」答：「謂遍行不善及見苦所斷餘不善業為同類因，以身、邊見有覆無記為等流果。」

後二三三果者，後謂無記，善、惡後故。此無記業以善法為二果，以不善法為三果，以無記法亦為三果。以善法為二果者，謂士用、增上。以不善法為三果者，除異熟及離繫。問云：「何不善與無記為等流？」答：「身、邊、無記為同類因，以諸不善為等流果。」以無記法為三果者，除異熟及離繫。

從此第三，明三世果，論云：「已辨三性，當辨三世。」頌曰：

「過於三各四，　　現於未亦爾。
現於現二果，　　未於未果三。」

釋曰：此以三世業對三世法為果差別。此三世業，色、行二蘊少分為體。若三世法，五蘊為體。過於三各四者，謂過去業以三世法各為四果，唯除離繫。

現於未亦爾者，現在世業以未來法亦唯四果，同前過去數，故言亦爾也。

現於現二果者，謂現在世業以現在法為二果，謂增上果及士用果。

未於未果三者，謂未來業以未來法唯有三果，除等流及離繫。不說後業有前果者，前法定非後業果故。

從此第四，明諸地果，論云：「已辨三世，當辨諸地。」頌曰：

「同地有四果，　　異地二或三。」

釋曰：此約諸地業望諸地法為果差別，應知諸地業唯色、行二蘊少分，諸地法通五蘊也。

同地有四果者，於九地中，隨何地業以同地法為四果，除離繫。

異地二或三者，若是有漏業，以異地法為二果，謂士用、增上。若無漏業，以異地法為三果，於前二果更加等流，不墮界故，有等流果。

從此第五，明學等三果，論云：「已辨諸地，當辨學等。」頌曰：

「學於三各三，　　無學一三二，
非學非無學，　　有二三五果。」

釋曰：此約學等三業，以學等三法為果差別。學等三業唯色、行二蘊少分。學、無學色蘊，無漏戒也。行蘊者，道共思也。非學非無學色蘊，有漏色少分。學等三法通五蘊也。非學非無學法，兼取三無為。

學於三各三者，謂有學業於學等三法各為三果。且學業以學法為三果者，除異熟及離繫。以無學法為三果者，亦除異熟及離繫。以非學非無學法為三果者，除異熟及等流。

無學一三二者，謂無學業以學法為一果，唯增上。若無學業以無學法為三果，除異熟及離繫。無學業以非學非無學法為二果，謂士用、增上。

非學非無學，有二二五果者，謂非學非無學業以學法為二果，謂士用、增上。以無學法為二果，謂士用、增上。以非學非無學法為五果。

從此第六，明見斷等三果，論云：「已辨學等，當辨見所斷。」頌曰：

「見所斷業等，　　一一各於三，
初有三四一，　　中二四三果，
後有一二四，　　皆如次應知。」

釋曰：此以三斷業望三斷法為果差別。見所斷業等者，等取修所斷業及非所斷業。見所斷業唯行蘊少分為體。修、非二斷業俱以色、行二蘊少分為體。見所斷法四蘊為體，修所斷法五蘊為體，非所斷法無漏五蘊及無為為體。

一一各於三者，謂三斷業一一各於三斷法為果者，此句總標也。

初有三四一者，初謂見所斷業以見所斷法為三果，以修所斷法為四果，以非所斷法為一果。言三果者，除異熟及離繫。見所斷法唯染污，非異熟。言四果者，除離繫。言一果者，唯增上也。

中二四三果者，中謂修所斷業，在二斷中間，故名中也。若修所斷業，以見所斷法為二果，以修所斷法為四果，以非所斷法為三果。言二果者，士用、增上。言四果者，除離繫。言三果者，除異熟、等流。

後有一二四者，後謂非所斷業，以見所斷法為一果，以修所斷法為二果，以非所斷法為四果。言一果者，謂增上。言二果者，士用、增上。言四果者，除異熟。

皆如次應知者，隨其所應，遍上六門，所配因果皆如次，釋唯後置者，略法應爾。

從此大文第二，釋本論業，論云：「因辨諸業，應復問言：如本論中所說三業，謂應作業、不應作業、非應作業非不應作業，其相云何？」頌曰：

「染業不應作，　　有說亦壞軌，
應作業翻此，　　俱相違第三。」

釋曰：染業不應作者，有說染污三業名不應作，謂從非理作意生故。有說亦壞軌者，有餘師說：非直染業名不應作，壞軌則亦名不應作，壞軌則者是無記業也。應如是行住，應如是著衣食，若不如是，名不應作，違禮儀故。

應作業翻此者，翻不應作名應作業。有說善業名為應作。有餘師說：合軌則業亦名應作。

俱相違第三者，俱違前二，名為第三非應作非不應作。若依初說，唯無記業也。依第二師釋，除軌則外，餘無記是也。

從此第三，明引、滿因，就中分二：一明業感多少、二明引滿因體。

且初明業感多少者，論云：「為由一業但引一生？為引多生？又為一生但一業引？為多業引？」頌曰：

「一業引一生，　　多業能圓滿。」

釋曰：一業引一生者，釋引業也，舊云總報業也。依薩婆多宗，但由一業唯引一生，若許一業能引多生，時分定業應成雜亂。若此一生多業所引，應眾同分分分差別，以業果別故(分分差別者，謂數死數生也)，故知一業唯引一生。

多業能圓滿者，釋滿業也，舊云別報業也。謂一生身圓滿莊嚴，許由多業，譬如畫師先以一色圖其形狀，後填眾彩。一色圖形喻一引業，後填眾彩喻漏業多，是故雖有同稟人身，而於其中有具支體色力莊嚴，或有缺減。

從此第二，明引、滿因體，論云：「非唯業力能引能滿，一切善不善有漏法皆容引滿，以業勝故，但標業名。然於其中業俱有者，能引能滿。若不與業為俱有者，能滿非引，勢力劣故。如是種類其體是何？」頌曰：

「二無心定得，　　不能引餘通。」

釋曰：二無心定得者，二無心定者，謂無想定、滅盡定也。此與諸業非俱有故，不為引因，但能為滿。得者，善惡得也，得與諸業非一果故，唯滿非引。除此二類，所餘善惡皆通引、滿。

從此第四，明三障，就中有二：一正明三障、二別明業障。

就明三障中二：一明障體、二約處辨。

且初明障體者，論云：「薄伽梵說重障有三：謂業障、煩惱障、異熟障。如是三障其體是何？」頌曰：

「三障無間業，　　及數行煩惱，
並一切惡趣，　　北洲無想天。」

釋曰：三障者，標也。無間業者，出業障體，謂五無間業名為業障：一害母、二殺父、三害阿羅漢、四破和合僧、五出佛身血。

及數行煩惱者，出煩惱障體，煩惱有二：一者數行，謂恒起煩惱，通上下品。二者猛利，謂上品煩惱，唯約數行為煩惱障。上品煩惱非數行者，雖復猛利，非恒起故，易可伏除，不說為障。下品煩惱雖非猛利，若數行者，難可數除故，說為障故。煩惱中無論上下，但數行者名煩惱障。

並一切惡趣，北洲無想天者，出報障體。三惡趣全、北洲、無想天是異熟障。問：「此障何法？」答：「謂障聖道及聖道加行(加行者，七方便行也)。」論云：「此三障中，煩惱與業二障皆重，以有此者第二生內亦不可治(解云：於第二生亦不得道，名不可治也)。」又論云：「毘婆沙師作如是釋：由前能引後故，後輕於前(解云：煩惱引業，業引異熟也)。」約異熟果，決定更無餘業餘生能為間隔，故名無間。或造此業必墮地獄，中無間隔，故名無間。

從此第二，約處辨者，論云：「三障應知何趣中有？」頌曰：

「三洲有無間，　　非餘扇搋等，
少恩少羞恥，　　餘障通五趣。」

釋曰：三洲有無間，非餘扇搋等者，除北俱盧，於三洲中，唯女及男造無間業。

非餘扇搋等，少恩少羞恥者，釋扇搋等雖殺父母，無無間業，謂彼父母於彼少恩少愛念故，彼於父母慚愧心微，無重恩故，故無無間。由此道理，鬼及傍生雖害父母，亦無無間。又大德說：「傍生類中，覺慧分明亦成無間，如聰慧馬。曾聞有馬，人貪其種，令與母合，覺知是母，便即羞死。」又若人害非人父母，不成逆罪，心境劣故(此據人從非人生也)。

餘障通五趣者，餘煩惱障及異熟障通在五趣。然異熟障於人趣中唯北俱盧，於天趣中唯無想天。

俱舍論頌疏論本第十七

