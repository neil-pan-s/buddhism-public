#----------------------------------------------------------------------
#【經文資訊】大正新脩大藏經 第 41 冊 No. 1823 俱舍論頌疏
#【版本記錄】發行日期：2024-08，最後更新：2023-09-23
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，Z 大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

俱舍論頌疏論本第二十一

從此第二，明結等六門，就中分二：一正明結等、二諸門分別。

就正明結等分二：一明結等五門、二明六垢。

就明結等五門分二：一標章、二別釋。

且第一標章者，論云：「如是已辨隨眠並纏，世尊說為漏瀑流等，為唯爾所？為復有餘？」頌曰：

「由結等差別，　　復說有五種。」

釋曰：除漏等外，由結等差別復有五種：一結、二縛、三隨眠、四隨煩惱、五纏。

從此第二，別釋就中，分五：一釋結、二釋縛、三釋隨眠、四釋隨煩惱、五釋纏。

就明結中分三：一明九結、二明五下分結、三明五上分結。

且初第一，九結云何？頌曰：

「結九物取等，　　立見取二結，
由二唯不善，　　及自在起故。
纏中唯嫉慳，　　建立為二結，
或二數行故，　　為賤貧因故，
遍顯隨惑故，　　惱亂二部故。」

釋曰：結九者，一愛結、二恚結、三慢結、四無明結、五見結謂三見也、六取結謂二取也、七疑結、八嫉結、九慳結，於中恚、嫉、慳唯欲界繫，餘遍三界也。問：「何緣三見名為見結？二取名為取結？」答：「頌言物取等，謂三見、二取，一則物等、二則取等。言物等者，物者，體也，三見有十八物，二取亦十八物，故名物等。見十八者，謂苦下有身、邊二見，四諦下各有邪見，合成六見。三界各六，故成十八。取十八者，苦下有二取，集、滅各有一取，謂唯見取，道下亦二取，故成六取。三界各六，故名十八。言取等者，三見等是所取也，二取等是能取也，故名取等。謂由戒取，執身見等為能淨故；或起見取，執身見等以為勝故。故身見等名為所取，戒、見二取名能取也。」

由二唯不善，及自在起故者，謂嫉、慳二唯不善性。又嫉、慳唯自在起，不隨從他，唯自力起故，名自在起。由二義勝故，於纏中別立為結。此釋非理，論主破云：「若纏唯八，此釋可然。許有十纏，此釋非理，以忿、覆二種亦具兩義故，故應立為結。」由此應言嫉、慳過失尤重，一、數現行故，謂由嫉、慳數現行也；二、為賤貧因故，嫉為賤因，慳為貧因也；三、遍顯隨惑故，謂遍顯歡戚隨煩惱也，謂嫉與憂相應遍顯戚隨惑也，慳、喜相應遍顯歡隨惑也；四、惱亂出家、在家二部故，謂出家於教法為嫉慳惱亂，在家於財物為嫉慳惱亂；五、或惱亂天、阿素洛故，謂天帝釋有甘露味，阿素洛有女色，天慳味嫉色，阿素洛慳色嫉味，便興鬪諍；六、或惱亂人、天二勝趣故；七、或惱亂他及自部故，部者眾也，謂慳惱自眾，嫉惱他朋。由上七義，故於十纏唯二立結。頌言「惱亂二部故」者，應知攝後四種二部也。

從此第二，明五下分結，論云：「佛於餘處，依差別門即以結聲，說有五種。」頌曰：

「又五順下分，　　由二不超欲，
由三復還下，　　攝門根故三。
或不欲發趣，　　迷道及疑道，
能障趣解脫，　　故唯說斷三。」

釋曰：又五順下分者，一身見、二戒禁取、三疑、四欲貪、五瞋。問：「何緣此五名順下分？」答：「下謂欲界，此五順益下分界故，名順下分。」

由二不超欲，由三復還下者，正釋順下也。由貪、瞋二不超欲界，設有能超，上生有頂，由身見等三還生欲界，故說貪、瞋如守獄卒，身見等三如防邏人，故說此五名順下分。有說言下分者，謂下有情，即異生也，及取下界，謂欲界也。前三能障超下有情，後二能令不超欲界，故五皆得順下分名。問：「如諸預流斷六煩惱，云何經說斷三結耶？」答：「此有二師：第一釋者，頌云『攝門根故三』，言攝門者，謂身見在一門，即苦門也；戒禁取在二門，謂苦道門也；疑通四門，謂四諦門也。說斷三種，攝彼三門故，說斷三已說斷六。言攝根者，謂邊見依身見轉，見取依戒禁取轉，邪見依疑轉，故說斷三種攝彼三根，故說斷三已說斷六。」

或不欲發趣已下，第二釋也。或言謂顯有餘師釋，凡趣異方有三重障：一不欲發趣、二迷正道依邪道故、三疑正道。趣解脫者亦有三障：一、不欲發趣，謂由身見執我、我所，怖畏解脫，不欲發趣。二者，迷正道，謂由戒取執非道故，迷於正道。三者，疑於道，謂由疑故，於道猶豫。佛顯預流永斷如斯，趣解脫障，故說斷三。

從此第三，明五上分結，論云：「佛於餘經，如順下分，說順上分亦有五種。」頌曰：

「順上分亦五，　　色無色二貪，
掉舉慢無明，　　令不超上故。」

釋曰：順上分五：一色界貪、二無色界貪、三色無色掉舉、四色無色慢、五色無色無明。由此五種，能令有情不超上界，名順上分結，以貪過重，兩界別論。

從此第二，明三縛，論云：「已說結，縛云何？」頌曰：

「縛三由三受。」

釋曰：縛有三種：一者貪縛、二者瞋縛、三者癡縛。何緣說此三為縛？謂依三受故立三縛，謂於樂受貪縛隨增，謂於苦受瞋縛隨增，謂於捨受癡縛隨增，所緣相應，俱隨增故。雖於捨受亦有貪、瞋，非如癡故。

從此第三，明隨眠，論云：「已分別縛，隨眠云何？」頌曰：

「隨眠前已說。」

釋曰：隨眠有六，乃至九十八品，初已說也。

從此第四，明隨煩惱，頌曰：

「隨煩惱此餘，　　染心所行蘊。」

釋曰：隨煩惱此餘者，此隨眠外，餘纏垢等，名隨煩惱，隨根本煩惱起故，名隨煩惱也。此隨煩惱是染心所，行蘊所攝。

從此第五，明纏，頌曰：

「纏八無慚愧，　　嫉慳并悔眠，
及掉舉昏沈，　　或十加忿覆。
無慚慳掉舉，　　皆從貪所生，
無愧眠昏沈，　　從無明所起，
嫉忿從瞋起，　　悔從疑覆諍。」

釋曰：前一頌標纏，次一頌半明根本等流。纏八者，《品類足論》說或十者，毘婆沙師說纏有十：一無慚、二無愧、三嫉、四慳、五悔、六眠、七掉舉、八昏沈、九忿、十覆。無慚、無愧，根品已釋。嫉謂於他諸興盛事令心不喜。慳謂財、法巧施相違。悔即惡作，根品已釋。眠謂令心昧略為性。悔、眠二種雖通善惡，今十纏中唯取染污。掉舉、昏沈亦根品已釋。令心憤發，說名為忿。隱藏自罪，說名為覆。無慚、慳、掉舉是貪家等流果也。無愧、眠、昏沈是無明等流。嫉、忿是瞋家等流。悔是疑等流。覆有說貪等流，有說癡等流，有說貪、癡等流，有說智人覆是貪等流、無智人覆是癡等流。頌云覆諍者，三說不同，故名為諍。

從此大文第二，明煩惱六垢，頌曰：

「煩惱垢六惱，　　害恨諂誑憍，
誑憍從貪生，　　害恨從瞋起，
惱從見取起，　　諂從諸見生。」

釋曰：前兩句明六垢，次四句明本惑等流。一惱、二害、三恨、四諂、五誑、六憍，此從煩惱生，穢污相麁，名煩惱垢。惱謂堅執諸有罪事，由此不取如理諫誨。害謂逼迫，行打罵等。恨謂結怨。諂謂心曲。誑謂惑他。憍，根品已釋。誑、憍貪等流，害、恨瞋等流，惱見取等流，諂五見等流。頌言諸見者，即五見也。

從此大文第二，諸門分別，就中分五：一三斷分別、二三性分別、三三界分別、四六識相應、五五受相應。

且第一三斷者，論云：「此垢及纏為何所斷？」頌曰：

「纏無慚愧眠，　　掉惛見修斷，
餘及煩惱垢，　　自在故唯修。」

釋曰：纏中無慚、無愧、睡眠、惛沈、掉舉，此五與見惑相應是見所斷，與修惑相應是修所斷。餘謂嫉、慳、忿、覆、悔及煩惱六垢，此之十一自在起故，唯修所斷，不隨他惑，自力而起，唯與無明共相應故，名為自在。

從此第二，明三性。論云：「此隨煩惱誰通何性？」頌曰：

「欲三二餘惡，　　上界皆無記。」

釋曰：欲三二者，欲界眠、昏、掉三，通不善、無記二性。與身、邊見相應是無記性。餘惡者，所餘隨惑皆不善性。上界皆無記者，上二界中，一切隨惑皆唯無記性。

從此第三，三界分別。論云：「此隨煩惱誰何界繫？」頌曰：

「諂誑欲初定，　　三三界餘欲。」

釋曰：諂、誑唯在欲界初禪，臣眾相依故。三三界者，三謂昏、掉、憍三，皆通三界。餘欲者，餘者，除前五外，所餘隨惑唯欲界繫。

從此第四，明六識相應，此下總明本惑及隨惑，於六識中，何識何地起？頌曰：

「見所斷慢眠，　　自在隨煩惱，
皆唯意地起，　　餘通依六識。」

釋曰：見所斷惑及修所斷慢眠，并自在隨煩惱，即前嫉等五纏及六垢是也。此見斷等唯意地起，依五識身無容起故。

餘通依六識者，餘謂修斷貪、瞋、無明，及與修惑相應無慚、愧、昏、掉，並大煩惱中不信、懈怠、放逸，此等名餘也。此餘惑等，一一皆通六識地起。

從此第五，明五受相應，就中分二：一明本惑相應、二明隨惑相應。

且第一明本惑相應者，頌曰：

「欲界諸煩惱，　　貪喜樂相應，
瞋憂苦癡遍，　　邪見憂及喜。
疑憂餘五喜，　　一切捨相應，
上地皆隨應，　　遍自識諸受。」

釋曰：欲界諸煩惱中，貪與喜受、樂受相應，以歡行轉遍六識故。瞋與憂、苦相應，以慼行轉遍六識故。言癡遍者，謂癡遍與前四受相應，以歡、慼行轉遍六識故。

邪見憂及喜者，謂邪見以歡、慼行轉，唯意地故，與憂、喜相應。先造罪業，後起邪見，喜受相應，不懼報故；先造善業，後起邪見，憂受相應，福唐捐故。

疑憂餘五喜者，疑與憂受相應，以慼行轉唯意地故。餘五喜者，謂餘身見等四及慢為五，此之餘五與喜相應，以歡行轉唯意地故。

一切捨相應者，約通相應說，此上一切皆捨相應，以諸隨眠相續斷時，必住捨受。

上地皆隨應，遍自識諸受者，此明上界所有煩惱，隨其所應，遍與自地諸識俱起、諸受相應。如初禪中具有四識，若眼等三識所起煩惱與樂捨相應，若意地起惑，即與喜、捨相應。二禪已去乃至有頂，唯有意識，若二禪起惑，即與喜、捨相應；若第三禪起惑，即樂、捨相應；第四已去乃至有頂所起煩惱，唯捨相應。

從此第二，明隨惑五受相應。論云：「已辨煩惱諸受相應，今次復應辨隨煩惱。」頌曰：

「諸隨煩惱中，　　嫉悔忿及惱，
害恨憂俱起，　　慳喜受相應，
諂誑及眠覆，　　通憂喜俱起，
憍喜樂皆捨，　　餘四遍相應。」

釋曰：隨煩惱中嫉、悔、忿、惱、害、恨，此六唯與憂受相應，以慼行轉，唯意地故。慳喜受相應，謂以歡行轉，唯意地故。諂、誑、眠、覆，此四通與憂、喜相應，以歡、慼行轉，唯意地故。憍與喜、樂相應，二禪已下喜受相應，第三禪憍樂受相應，以歡行轉，唯意地故。頌言皆捨者，此上隨惑約通相應說，一切皆與捨受相應，相續斷時，必住捨故。

餘四遍相應者，餘謂無慚、無愧、昏沈、掉舉，此四通與五受相應，以歡、慼行轉，遍六識故。

從此第三，明五蓋。論云：「今次應辨蓋相云何？」頌曰：

「蓋五唯在欲，　　食治用同故，
雖二立一蓋，　　障蘊故唯五。」

釋曰：上兩句明蓋，下兩句廢立。蓋五唯在欲者，佛說蓋有五：一欲貪、二瞋恚、三昏眠、四掉悔、五疑。然此五蓋唯在欲界，以契經說如是五種純是圓滿不善聚故，上界無不善，故知唯在欲。問：「何緣昏、眠二法及掉、悔二法合為一蓋？」答：「頌言『食治用同故。』雖二立一蓋，食謂所食，治謂能治，即非是食也。言食同者，且昏眠蓋同有五食：一𧄼瞢、二不樂、三嚬呻、四食不平等性即過度飽也、五心昧劣性即因疲勞生也。言治同者，此二非食，謂光明想。言用同者，此二俱能令心沈昧。掉、悔二蓋言食同者，謂四種法：一親里尋、二國土尋、三不死尋、四隨念昔尋，隨所經事憶念尋求也。言治同者，此二非食，謂奢摩他。言用同者，此二能令心不寂靜。」問：「諸煩惱等皆有蓋義，何緣世尊唯說此五？」答：「頌言障蘊故唯五，謂貪、恚蓋能障戒蘊，昏、眠能障慧蘊，掉悔能障定蘊。定慧無故，於四諦疑，疑故能障解脫蘊及解脫知見蘊皆不得起，故唯此五建立為蓋。」依經部釋：昏、眠障定，掉悔障慧，定障理應先慧障故。

從此大文第二，明惑滅，就中分六：一明斷惑四因、二明四種對治、三明斷煩惱處、四明四遠性、五明斷惑得滅、六明九種遍知。

此下第一，明斷惑四因。論云：「今應思擇，他界遍行及見滅道斷有漏緣諸惑，於彼斷位不知彼所緣，知彼所緣時而彼不斷，如是諸惑斷由何因？」

解云：問也。他界遍行者，九上緣惑也。此遍行所緣者，上界苦、集是也。及見滅道斷有漏緣諸惑者，謂滅、道下貪、瞋、慢是也。謂貪、瞋、慢緣邪見、疑、無明起，名有漏緣。此貪等所緣者，即邪見、疑、無明也。

於彼斷位者，若他界遍行斷位者，謂苦、集智忍生時也。若滅、道有漏緣斷位者，謂滅、道智忍生時也。不知彼所緣者，若斷他界遍行時，不知上界苦、集也。若斷滅、道有漏緣時，不知彼邪見、疑、無明也，以滅、道智忍但知滅、道諦故。

知彼所緣時而彼不斷者，知他界遍行所緣者，謂上界苦、集類智也。而彼他界遍行不斷者，謂已斷故，故不斷也。知滅道下有漏緣惑所緣時者，謂苦、集智忍也，以苦、集智忍知苦、集故，彼滅、道下邪見、疑、無明體是苦、集故，苦、集智忍生，能知彼也。而彼貪、瞋、邪見等不斷者，謂未起滅道智忍故也。

又論云：「非要遍知所緣故斷(答前問也)。若爾斷惑總由幾因(却徵也)？由四種因(總答)。何等為四(問也)？」頌曰：

「遍知所緣故，　　斷彼能緣故，
斷彼所緣故，　　對治起故斷。」

釋曰：前三句明斷見惑因，第四句明斷修惑因。且斷見惑總由三因：遍知所緣故者，第一因也，此名遍知所緣故斷，謂苦、集斷自界緣惑。以自界緣緣自欲界苦、集諦故。苦、集忍生，既知苦、集，故知自界緣惑斷由遍知所緣故斷。言所緣者，即苦、集也。及見滅、道斷無漏緣惑，以邪見、疑、無明緣滅、道無漏。滅、道忍生，知滅、道諦故，彼邪見、疑、無明即斷，名遍知所緣故斷。言所緣者，即滅、道諦也。

斷彼能緣故者，第二因也，此名斷彼能緣故斷，謂見苦、集，斷他界緣，以自界緣惑緣他界緣惑，他界緣惑是所緣境，自界緣惑是能緣心也。若斷自界緣惑時，彼他界緣惑即隨斷，名斷彼能緣故斷。言能緣者，即自界緣是也。

斷彼所緣故者，第三因也，此名斷彼所緣故斷，謂見滅、道，斷有漏緣惑，以滅、道下貪等有漏緣惑緣邪見等無漏緣惑，無漏緣惑名為所緣。所緣若斷，彼能緣有漏緣惑亦隨斷，故名斷彼所緣故斷。言所緣者，即無漏緣惑是也。

對治起故斷者，明斷修惑，由第四因，此名對治起故斷，謂九品修惑由九品能對治道斷，若上上品惑，下下品道為對治，乃至下下品惑，上上品道為對治。此對治門後當廣釋。

從此第二，明四種對治。論云：「所言對治，總有幾種？」頌曰：

「對治有四種，　　謂斷持遠厭。」

釋曰：對治有四：一、斷對治，謂無間道，斷煩惱故。二、持對治，謂解脫道，此道能持擇滅得故，無間道後名解脫道也。三、遠分對治，謂勝進道，令所斷惑得轉更遠故，解脫道後名勝進道也。四、厭患對治，謂加行道，緣苦、集諦深生厭患故，無間道前名加行道也。論主正此文云：「第一加行、二無間、三解脫、四勝進。」

從此第三，明斷惑處。論云：「諸惑永斷，為定從何？」頌曰：

「應知從所緣，　　可令諸惑斷。」

釋曰：應知諸惑得永斷時，不可令其離相應法，以相近故，但可令惑遠離所緣，令彼所緣不復生故。

從此第四，明四遠性。論云：「所言遠分，遠性有幾？」頌曰：

「遠性有四種，　　謂相治處時，
如大種尸羅，　　異方二世等。」

釋曰：上兩句標，下兩句釋。遠性有四：一相遠、二治遠、三處遠、四時遠。

如大種者，如四大雖俱，以相遠故，亦名為遠。如尸羅者，如持、犯戒，此名治遠，雖一身中有持戒、犯戒，以相治故，亦名為遠。

異方者，如東西海，此名處遠，雖同一世界，方處隔故，亦名為遠。二世者，如過、未世者，此名時遠，雖一法上立此二世，望現在世時分隔故，亦名為遠。等言為明舉事未盡，如所造色等亦名相遠，如善惡性等亦名治遠，如南北海等亦名處遠，故致等言。

從此第五，明斷惑得滅。論云：「前言惑斷由治道生，道勝進時，所斷諸惑為再斷不(第一問)？所得離繫有重得耶(第二問)？」頌曰：

「諸惑無再斷，　　離繫有重得，
謂治生得果，　　練根六時中。」

釋曰：初句答第一問，下三句答第二問。諸惑無再斷者，諸惑頓斷，若更不退，必無後時再斷惑義。

離繫有重得者，離繫者，謂擇滅無為也。道勝進時，重起勝得得前無為，是故無為更許重得。所言重得總有六時，謂治生一、得果有四、練根第六時也。治生時者，謂解脫道。得果時者，謂得預流、一來、不還、阿羅漢果。練根時者，謂練鈍根轉為利也。此六時中，諸惑離繫隨道勝進重起勝得，如欲界繫見四諦斷，色、無色界見三諦斷，除道諦也，所有無為具六時得。色、無色界見道諦斷，所有無為唯五時得，以治生時即得果故，不應於此分為二時。解云：道類智起，名治生時，即得預流果也。故六時中除治生一，欲界修斷五品無為亦五時得，除預流果。欲界修斷第六品無為唯四時得，謂於前五更除一時，得果、治生時無異故。解云：第六解脫道起，名治生時，即得一來果，除治生一時也。欲界修斷第七、八品無為亦四時得，得果四中除前二故。欲界修斷第九品無為唯三時得，謂於前四中又除一時，以治生時即得果故。解云：第九解脫道起，名治生時，即得不還果，除治生一時也。色、無色界修斷無為，唯除有頂第九品無為，所餘無為亦三時得，得果四中除前三故。有頂第九唯二時得，謂前三內又除一時，以治生時即得果故。解云：第九解脫道起，名治生時，即得阿羅漢果，除治生一時也。此約鈍根及次第證者說，若利根者則無練根，若超果者則不定也。

從此第六，明九遍知，就中分六：一列九遍知名、二明六對果、三明建立遍知緣、四明成就遍知、五明集遍知處、六明得捨遍知。

此下第一，列遍知名。且遍知有二：一智遍知、二斷遍知。智遍知者，謂無漏智於四諦境周遍而知，名智遍知也。斷遍知者，謂即諸斷，斷即是擇滅，由斷顯故，擇滅名斷。斷遍知者，此於果上立因名故，遍知是因，斷名為果，故斷名遍知者，是果上立因名也。論云：「為一切斷立一遍知(問也)？不爾(答也)。云何(徵也)？」頌曰：

「斷遍知有九，　　欲初二斷一，
二各一合三，　　上界三亦爾，
餘五順下分，　　色一切斷三。」

釋曰：初句標數，次三句明見諦六遍知，後二句明修道三遍知。欲初二斷一者，謂欲界繫，初苦、集二斷立一遍知。

二各一合三者，二謂欲界滅、道二諦各立一遍知。言合三者，欲界四諦合成三遍知也，一見苦集斷遍知、二見滅斷遍知、三見道斷遍知。

上界三亦爾者，上二界四諦合成三遍知，如欲界數，故言亦爾。一色無色見苦集斷遍知、二色無色見滅斷遍知、三色無色見道斷遍知。此上六種遍知，名三界見諦所斷法斷六種遍知。言法斷者，擇滅名也。

餘五順下分，色一切斷三者，餘謂三界修斷法斷，立三遍知，見斷外故名之為餘。欲修惑盡，立一遍知，名五順下分結盡遍知。此遍知體并前見諦六種遍知，及此修斷九品無為，總集名為五順下分結盡遍知。故論云：「五順下分結盡，遍知并前立故。」解云：并前見諦也。

色一切斷三者，色謂色界修道惑盡，立一遍知，名色愛盡遍知。一切斷者，謂無色修道惑盡，立一遍知，名一切結盡遍知。此遍知體總集三界見修無為，名一切結盡遍知體也。故論云：「一切結盡，通前遍知，并前立故。」解云：并前見修斷無為也。頌言三者，結上三界修道，立三遍知也。問：「何緣色、無色修斷別立遍知，非見所斷？」答：「以色、無色修所斷惑，治不同故，遍知別立，見斷治同，遍知合說。」

從此第二，明六對果。論云：「如是所立九種遍知，應辨於中幾何道果？」頌曰：

「於中忍果六，　　餘三是智果，
未至果一切，　　根本五或八，
無色邊果一，　　三根本亦爾，
俗果二聖九，　　法智三類二，
法智品果六，　　類智品果五。」

釋曰：此有六對果，初兩句明忍智果，次兩句明未至根本果，次兩句明無色近分根本果，次一句明俗聖果，次一句明法類智果，次兩句明法類智品果。於中忍果六者，於遍知中忍果有六，謂見諦六遍知也。忍謂八忍，六種遍知是忍所得，名為忍果。

餘三是智果者，餘謂修斷三種遍知，此三智果唯智得故。

未至果一切者，謂未至定能斷三界見修惑故，具有九遍知果，故言一切。

根本五或八者，毘婆沙師說：「根本靜慮果唯有五，以根本地唯能永斷色、無色界見修惑故，故有上界見諦三果。修斷二果以不能斷欲界惑故，故欲界四遍知非根本果也。」或八者，或言謂顯妙音師說，彼說根本有八遍知果，於前五上更加欲界見諦三遍知果，謂先凡位離欲界染，後依根本地入見諦時，於欲界繫見四諦斷，許別道引無漏得故。別道引者，謂法智及法忍也。此別道位起能得得，得欲界見諦三種遍知，故此見諦三遍知亦是根本地果，除順下分，以順下分唯是未至果故。謂根本地所起見道，無容修彼欲界修惑，斷對治故，以見修不同，故不修也，故五順下分遍知非根本地果也。

無色邊果一者，邊謂空處近分，近空處故，名無色邊。以空處近分起有漏道，能斷色界修惑盡故，唯得色愛盡一遍知果也。

三根本亦爾者，無色前三根本，除有頂也，唯得一切結盡，一遍知果。一數同前，故言亦爾。

俗果二者，俗道果二，謂世俗道能斷欲界、色界修所斷故，得順下分及色愛盡二遍知果。聖九者，謂聖道力能斷三界見修惑盡，得九遍知果。

法智三者，法智果三，謂法智力能斷三界修惑盡故，得修斷三遍知果。類智果二，謂類智力但能永斷色、無色界修所斷故，得色愛盡、一切結盡二遍知果。

法智品果六者，品者，類也。法智、法忍同品類故，名法智品。前說法忍得三果，法智得三果，今法智品忍、智雙說，故得六果。

類智品果五者，品同前釋。前說類忍得三果，類智得二果，今類智品忍、智雙說，故得五果。

從此第三，明遍知緣。論云：「何故一一斷，不別立遍知？唯就如前九位建立？」頌曰：

「得無漏斷得，　　及缺第一有，
滅雙因越果，　　故立九遍知。」

釋曰：且由三緣立六忍果：一、得無漏斷得，謂得無漏擇滅得故。二、缺有頂，謂有頂地，五部惑中隨不成就一部惑故，不成名缺。三、滅雙因，謂滅自部同類因及他部遍行因故，名滅雙因，謂五部各自部為同類因，若苦、集互為遍行因，餘三部用苦、集為遍行因。如諸異生能斷苦、集，有滅雙因，闕餘二緣，雖得無為，不立遍知。若諸聖者入見道位，至苦類忍現行已前，雖得無漏得，闕餘二緣，不立遍知，謂苦類忍雖斷有頂，惑猶現在前而不名缺。至苦類智集法忍位，雖缺有頂，未滅雙因，未滅集下遍行因故。謂集法忍雖斷集部，未不成就，故不名滅。集法智位三緣具故，方立遍知。故後法智類智位中所得無為，皆三緣具，故立遍知。越界者，此明四緣立三智果，謂於前三加越界故。越欲界故立順下分，越色界故立色愛盡，越無色界故立一切結盡遍知。雜心論師總立五緣，於前四上加離俱繫，謂離自部繫及他部繫，名離俱繫。與雙因別者，因寬繫狹故也，謂繫唯隨眠，因通相應俱有法也。

從此第四，明成就遍知。論云：「誰成就幾遍知？」頌曰：

「住見諦位無，　　或成一至五，
修成六一二，　　無學唯成一。」

釋曰：住見諦位無者，見道有十五心，前五心來無遍知也。

或成一至五者，於見道位，至第六集法智及集類忍唯成一遍知，至第八集類智及滅法忍成二遍知，至第十滅法智及滅類忍成三遍知，至第十二滅類智及道法忍成四遍知，至第十四道法智及第十五道類忍成五遍知，故言一至五也。

修成六一二者，修謂住修道位，從道類智乃至未離欲染成六遍知，及離欲者却退亦成六遍知。全離欲染，色愛未盡，成一遍知，謂順下分。或先離欲來入見道，至道類智，未起色愛盡勝果道時，亦成就一，謂順下分。又從色愛盡起色纏退，及無學位起色纏退，亦成順下分一也。若色愛永盡，成二遍知，謂順下分及色愛盡。或先離色愛者來入見道，從道類智後起色愛盡勝果道，至未全離無色愛前，成順下分及色愛盡二。從無學位起無色纏，退亦成順下分色愛盡二。

無學唯成一者，謂一切結盡遍知。

從此第五，明集遍知。論云：「何緣不還、阿羅漢果，總集諸斷為一遍知？」頌曰：

「越界得果故，　　二處集遍知。」

釋曰：具二緣故，總集遍知：一者越界、二者得果。離欲染時，越欲界故，得不還故。離無色染時，越無色界故，得無學果故。故於兩果總集遍知。

從此第六，明得捨遍知。論云：「誰捨？誰得？幾種遍知？」頌曰：

「捨一二五六，　　得亦然除五。」

釋曰：捨一者，謂無學道退，捨一切結盡，一遍知也。及色愛盡退，捨色愛盡遍知，并全離欲退，捨五順下分一遍知也。捨二者，謂諸不還從色愛盡，起欲纏退，捨色愛盡及順下分二遍知也。及得阿羅漢時，亦捨前二遍知也。捨五者，謂先離欲來入見道，至道類智證不還果時，得順下分一，捨前見道五遍知也。言捨六者，謂未離欲聖得離欲時，得五順下分一遍知，捨前忍果六遍知也。

得亦然除五者，謂得遍知，有得一、得二、得六，如前捨數，故言亦然，唯除得五。言得一者，謂得未得九遍知中，一一漸得，皆名得一。前見道位成二三四五等者，約成就說，成通先後故也。得唯據初，故漸得中無有初得二三四五等遍知也。此下言得二六者，唯約退位得說，非據漸得也。及從無學起色纏退，亦名得一，謂順下分。言得二者，謂從無學起無色纏退，名為得二，謂色愛盡及順下分。言得六者，謂從不還退，一剎那中得忍果六也。

俱舍論頌疏論本第二十一

