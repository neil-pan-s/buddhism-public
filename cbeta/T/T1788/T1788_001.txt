#----------------------------------------------------------------------
#【經文資訊】大正新脩大藏經 第 39 冊 No. 1788 金光明最勝王經疏
#【版本記錄】發行日期：2024-08，最後更新：2024-04-03
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，CBETA 提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1788 [cf. No. 665]
金光明最勝王經疏卷第一

唐三藏法師義淨奉　制譯

翻經沙門慧沼撰

諸有三德圓，　　群生正調御，
所證演真教，　　深妙諸法門，
隨學聖賢僧，　　淨信歸依者，
我今讚斯典，　　弘法益自他，
迴向大菩提，　　共生登妙覺，
虔誠三業禮，　　唯願各加護。

將釋此經，先以五門分別：一、敘經之起因；二、彰經之宗體；三、明經之時利；四、辨經之得名；五、依文科釋。

第一、經之起因，復有其二：一、通起因；二、別起因。通謂通諸經，別謂局此教。

初通因者，夫一切如來離諸分別，心證定海、智等如如，物我俱亡、形聲雙寂。然因修宿願任感機緣，若圓鏡之現形、等虛巖之發響，故有應化垂迹，振隨類音。教雖萬差，起緣唯二：一由如來大悲所流、二由有情性欲所感。然諸教中，隨舉不定。如《無量義經》但舉由生性欲所感，故彼經云「法無量者，以諸眾生性欲無量教，其所說法亦復無量。」《法華經》第一云「我今亦復如是，知諸眾生有種種欲，深心所著。隨其本性，以種種因緣譬喻言辭，方便力故而為說法。」此經〈夢見懺悔品〉云「住壽不可思議劫，隨機說法利群生。」天親《攝論》且約由悲，云「大悲所流十二部經」。無性《攝論》即約機性，云「自善根力識心所起」。《二十唯識》合說起因，頌云「展轉增上力，二識成決定。」釋云：謂餘相續識差別故，令餘差別相續識生。此言相續者身，差別者教，此意由佛身識現名句義，令聞者識名句義生。此由生根熟為能感，如來大悲為能應，多據大悲利他所以。

又有二緣：一為法久住、二為利有情故。《法華經》第一云「種種因緣以無量喻照明佛法，開悟眾生。」照明佛法，為令法久住，是大智。開悟眾生，為利有情，是大悲。此經亦爾，〈懺悔品〉云「住壽不可思議劫，隨機說法利群生。」大悲，如〈付囑品〉云「汝等誰能發心守護廣宣流布，能令正法久住世間大智也。」或可令法久住意利有情，為大悲也。或可利益群生令法久住，為大智也。亦令聞者修於二利，令法久住修自利，為益有情修利他故。《瑜伽論》八十二云「若具如是五分說法，如五分樂，能令自他生大喜樂，又能引發自他利益。」釋此五分，如《仁王般若疏》中具明。

又有三緣：一令生欲樂、二令修行、三令斷障。即明眾生欲聞之法莫過三種：一願求勝果并利有情、二所修之行、三所除之障。如《般若經》善現所問，既云「諸有發趣菩薩乘者云何住」等，明知發趣所餘之乘亦有三種。人天乘中雖不斷種，亦能制伏三惡道障，得生人天，故各有三，此由機感。

又有四緣：一未離苦者欲令離苦、未得樂者欲令得樂、未能發心斷惡修善者欲令斷惡修善、未成佛者願早成佛。此由悲願，故《法華經》第三云「未度者令度，度是離苦義。未解者令解，解者斷惡修善義。未安者令安，安者令得樂義。未涅槃者令得涅槃，即未成佛願成佛義。」即是如次依四弘願化生次第。《法華》第三云「眾生常苦惱，盲冥無導師，不識苦盡道，不知求解脫。」乃至云「今佛得最上，安穩無漏道。我等及天人，為得最大利。」此意常苦惱是苦諦，盲冥無導師是集諦，不識苦盡道道諦，不知求解脫滅諦。明先不解，今佛出世示悟使解，令知苦斷集證滅修道。

又有五緣，如《思益經》第二云「若人能於如來所說文字言說章句通達隨順」乃至云「能知如來以何說法、以何隨宜說、以何方便說、以何法門說、以何大悲說。梵天！若菩薩能知如來以是五力說，是菩薩能作佛事。」以何說法，即談法體；以何隨宜，即隨機所應；以何方便，即示教利喜，於無名言而方便說諸善巧等；以何法門，謂於一法諸門辨說；以何大悲，謂三十二種大悲。如言諸法無我，而諸眾生不能信解，如來於此而起大悲說令信解，廣如彼說。初四即為大智，第五即為大悲。又初四所起，第五能起。此即眾生為能感，如來為能應。由雖迷愚不信不解，然有善根感佛為說。隨此經中所說之法，即為眾生不能信解，佛起大悲而為演說。如不能解如來壽命，如來悲愍而為說之，準知即是若干大悲。上之三門觀文分別屬，恐煩不舉。

又有六緣，如無著《般若論》說。何故上座須菩提問？釋有六因：為斷疑故、為起信故、為入深法故、為不退轉故、為生喜故、為正法久住故，故世尊答亦為斯六。彼論釋意：若有疑者，得斷疑故。若已斷疑，有樂福德而心未成就。諸菩薩等聞多福德，於《般若經》起信解故。已成就心者，入甚深義故。已得不自輕賤者，由貪受持修行有多功德，不復退轉故。已得順攝及淨心者，於法自入及見生喜故，能令未來大乘教法久住者故。此意即為於住修伏有疑之者請說除疑，雖得除疑，心樂福德而根未熟。謂於此經持讀之者無多功德，故說校量，持經福多，令生信解。既生信解成就心者，而能入解甚深之義。既入深義，知自堪能修行得果，不自輕賤、貪多功德，受持修行不復退轉。既久不退，至決擇位漸入見道，名得順攝及淨心者。於法自悟，及見他入生歡喜故，由此能令法久住不滅。今者此經亦有六義，如〈如來壽量品〉妙幢菩薩云：「亦復思惟釋迦如來無量功德，唯於壽命生疑惑心。云何短促唯八十年？」四佛為說，即有疑者令得斷疑。又下文云「於百千大劫修行六度而無方便，不如聞此經所生福。」又〈無染著陀羅尼品〉云「若阿僧企耶三千大千世界滿中七寶奉施諸佛，及以上妙衣服飲食種種供養經無數劫；若復有人，於此陀羅尼乃至一句能受持者，所生之福倍多於彼。」此意即局心樂福德而根未熟，謂持此經無多功德，故說校量持經福多，令生信解受持讀誦。如〈空性品〉云「時諸大眾聞佛說此甚深空性，有無量眾生悉能了達四大五蘊性俱空，六根六境妄生繫縛」等，即能入解甚深之義。〈依空滿願品〉云「有三千億菩薩於阿耨菩提得不退轉」，即是已入深法，知自堪能修行得果，不自輕賤、貪多功德，受持不退。〈空性品〉云「願捨輪迴，正修出離，深心慶喜，如法奉持。」即名已得順攝在四善根。何以得知？既云願捨輪迴，明未登地。又云正修出離深心慶喜，即求住唯識真勝義性名正修出離。多喜勤故，深心慶喜。〈淨地陀羅尼品〉云「說是法時，三萬億菩薩摩訶薩得無生法忍。」〈依空滿願品〉云「無數國王臣人遠塵離垢得法眼淨」，此即入淨地。由此自喜，見入亦喜，故亦能令正法久住。如下諸品願流通者，皆此所攝。由此亦成轉法輪義。何者？自既聞法除疑得入，乃至得聖成其初轉，見他得入心生歡喜，復令正法久住流布，即是令他除疑入法乃至得聖，是故得名轉法輪也。又約八義，謂欲說大法等，義準引解略指少文，餘者準知。上通起因。

別起因者，準《智度論》釋經起因，隨此經中所說之法即是起因，如說壽量、三身差別、懺悔、淨地，各各多法皆別起因。然佛說法文義包含，一文義中各現無量。今且略明有其六義：一明菩提涅槃無漏之果、二明除去不善之因、三者令脫不善之報、四者令修菩提涅槃無漏之因、五者令修有漏善因、六者令得人天之樂。世出世中無漏果勝，諸佛出世為斯大事，故先明之，令欣樂故。次欲令求學，教懺悔除不善因，不善因亡不善果滅。不爾，不能求無上果。既悔除彼不善因果，次應修習無漏果因。然此因中有其緣、正。有漏之行，無漏助緣、有漏正因故。次第五明有漏因，有漏因得人天樂報故。次第六明有漏果。又復有情種性差別，為有大乘性明前二義，為決定小乘及無種性明後二門。又久修者能得前二，初修之者能得後二。不善因果通為二明，以有無性及近遠修皆能行故。又不善因若不先悔，不可發心緣無上覺。此且略依《六門陀羅尼經》明起因故。〈壽量〉、〈三身品〉明無漏果。〈懺悔〉、〈滅障〉明除不善所有因果。〈淨地品〉已下明無漏因。〈四天王觀察品〉下通明有漏無漏因果，得無生忍、遠塵離垢、得法眼淨等，是無漏因果。望前為果，據後是因。持呪求福得財飲食，此等亦是有漏因果，引文可知。

二、明經之宗體者，初明經宗、後明經體。言經宗者，傳真諦釋云「此經示三身本有、顯四德無生，開果果忘緣、解如如真實。」又有說云：此經菩提涅槃因果為宗，究暢本始二果、備顯緣正兩因。二俱有過。初云三身本有，據因可爾，說果即非。何者？豈報化身未修已得？如在因位名如來藏，非名法身故。四德無生，據法身說，理即為正；約報化說非定無生，如《涅槃經》說「如來有八自在我」等，據遍計說理亦無違。有說言暢本始二果明緣正兩因。理亦有失。何者？真如雖是本有，在因不得名果；報化必在修成，何名本始二果？又因雖有緣正，舊說多以真如為三身之正因，此不應理，如《能顯中邊慧日論》中廣辨。今辨經宗，略有二解。一云：唯以菩提因果為經正宗。何以故？但說壽量及三身差別。又此經第四卷但問菩提心因，佛答但說十度之行。又〈付囑品〉云「汝等當知，我於無量無數大劫勤修苦行，獲甚深法。菩提正因已為汝說。」故知但以菩提因果為經正宗。一云：亦說涅槃因果為宗，故〈壽量品〉中以三復次各十義故名為涅槃。又辨如來十種行已，云「善男子如是當知，如來、應、正等覺說有如是無邊正行。汝等當知，是謂涅槃真實之相。」又〈十方菩薩讚歎品〉云「常為宣說第一義，令證涅槃真寂靜。佛說甘露殊勝法，能與甘露微妙義。引入甘露涅槃城，令受甘露無為樂。」

問：若其涅槃亦經宗者，何故〈壽量品〉下重明三身、〈最淨地〉已下明菩提因，及〈付囑品〉世尊自云菩提正因，何不重明涅槃因果？答：二因不別，故合說之。但望其果，因分生了，因體既同，故不別說。果不重說者，以法身體即是涅槃，故〈壽量品〉云「如來法身，體是真實，名為涅槃。」又云「空性即是真法身」，故名為涅槃。

問：若爾，法身即涅槃者，二義何別？答：言法身者據功德依義邊，言涅槃者取息苦等義，故二有別。又影略故，不重說之，任意取捨。然雙取勝。何以故？說壽量、三身，即以菩提為宗。既說涅槃，何故不取涅槃為宗？若云經內但說獲甚深法菩提正因，不言涅槃正因，故知但取菩提為宗者，若爾，涅槃離菩提因，別修何法為涅槃因？故菩提因亦涅槃因。又菩提果望於涅槃亦得名因，如《瑜伽論》九十五說轉法輪相，有五種相：一為得所得所緣相故、二為得所得之方便。方便者，即三轉相皆名方便。方便即因，前為後因。既第三轉亦名方便，明知菩提望證涅槃亦得名因，故不別說。

次、明經體者，初出教體、次辨聚集。出教體中總有五門：一攝相歸性體、二攝餘從識體、三攝假從實體、四性用別論體、五總攝諸法體。此五門中，初辨五體、次明得失。初辨體中，前之四門如本《法苑》總聊簡義林廣說。五總攝諸法體者，據實亦是性用別論門，今更廣明，以未說故。《瑜伽》八十一云「云何為體？所謂契經。略有二種：一文、二義，文是所依、義是能依。如是二種，總名一切所知境界。」又云「如是建立諸經文義體已，故得名為總攝諸法體。」言文義者，論云「文有六種：一者名身、二者句身、三者文身、四者語、五者行相、六者機請。」此中正文，唯文身是。餘名文者，名句從所依，語從能依，行相約所顯并能說者，機請據能起，相從名文。故論云「如是六種皆顯於文，由能顯義，是故名文。義有十種：一者地義，謂九定地及十地等。二者相義，謂諸法體相。三者作意義，謂諸作意等。四者依處義，謂事依處、時依處、數取趣依處。五過患義，謂可呵法。六勝利義，謂可讚法。七所治義，謂雜染法。八能治義，謂清淨法。九略義。十廣義。此中依所詮及所為竝名為義，十俱所詮。依處之中，補特伽羅亦是所為，為此有情說諸法故，且取所詮。」六文十義俱經體者，有其三義：一剋性體、二所依體、三所為體。文為能詮，義是所詮。就能詮中，名句二法體是能詮即剋性體，文及語二是所依體。故《成唯識》云「名詮自性，句詮差別。文即是字，為二所依。」語者是聲，由帶名句，名之為語。故《成唯識》云「語不異能詮故，從能依名能詮體。」行相通二，謂剋性、所依，但約所詮及能說者辨其行相，故行相體即聲名句文，故通二種。機請名文，是文所為，或為請起文，故說機請名為文者是所為體。所詮體中補特伽羅依處，通是剋性及於所為。亦為此補特伽羅說彼伽羅，說彼伽羅即是所詮依處少分，餘九竝是剋性所詮。此言義者非唯道理，但所詮者并得名義，故總攝體有此三義。然三科法相出體性者，竝是性用別論門收。此之五門偏據大乘，三科法相通三乘故，略不具述。

辨得失者，如《唯識義燈》說。次辨聚集者，廣如《法苑》總章義林及《唯識義燈》辨。

三、明時利，復分為二：初明時、後明利。時中復二：初明世尊起說經時、後明弟子翻譯年代。

初、佛說時復分為二：初辨時不同、二辨教時攝。辨時不同者，如《法苑》中總章義林及《能斷般若疏》并《慧日論》等廣明。上明世尊起說經時。二、明教時攝者，是第三時。何以知者？下文亦說十二行法輪。又〈滿願品〉云「八千億天子國王臣民遠塵離垢得法眼淨」，準《瑜伽論》，得預流果，無間道遠塵、解脫道離垢，故通為一切乘。

後、弟子翻譯年代者，此經述三身之祕賾、談四德之玄樞，涉彼岸之龍輿、出炎莊之象駕，所以累祛三障、行備二因，護王國之堅城、作降魔之劍甲，由此十方剎土頂戴流行。故斯振旦已經五譯：曇無讖三藏創傳於北涼；耶舍法師後周復翻於歸聖寺內；真諦重翻於建鄴；闍那更譯於隋朝。雖各依梵本竝竭專誠，但為貝葉傳文時有脫漏，致令譯者增減不同。三藏義淨法師，明悟秀出，標奇於救蟻之年；風鑒挺生，拔萃於進具之岸。四韋三藏皎越朝㬢，五篇七略明逾夕月，志懷舟濟情切紹隆、殉道忘疲何辭折骨，周遊西夏二十餘年，天藏龍宮備皆探賾，尋諸梵本考較無遺，振錫東歸奉勅翻譯。長安二年次在壬寅，受筆斯經精勤莫輟，至長安三載次在癸卯十月四日，修飾畢周寫成十卷三十一品，文圓理具、華質得中，始得髻珠、同開寶塔，凡聖欣慶、上簡帝心，聲教所覃勅令抄寫，其間闕具義至方明。斯即弟子翻譯時代二種不同，竝是辨時。

第二、辨利者，利謂利益。此經為利何等機性？於中分二：初辨機性不同、後明所利機性。辨不同者，諸教之中說機差別各各有異，如《涅槃經》但說一機，故彼經云「凡有心者皆當作佛」。此經一會多宜聞有，談有藏無言皆作佛。《法華》亦同，故云「若有聞法者，無一不成佛」等。若《善戒經》、《地持論》等說有二機：一謂有性、二謂無性。故彼經云「性種性者，從無始來展轉相續，法爾所得六處殊勝。」此有性也。又云「無種性人，無種性故，雖復發心行菩薩道，終不能得無上菩提。」此無性也。顯了說也。若《法華經》說有三機，〈序品〉云「為求聲聞者說應四諦法、為求辟支佛者說應十二法、為諸菩薩說應六波羅蜜。」亦隱無性。由於此會多對不定聲聞而說，云皆作佛。更有多類，如慈恩《樞要》、《法華經疏》，及《慧日論》、《能斷般若疏》述。

明所利機性者，初明所利之機、後明得利多少。明所利機，略有二解。一云：唯備大乘根性，通定不定性，有聲聞故。何故不備定性聲聞等耶？答：準《法華經》及《大寶積經論》云「所以聲聞問者，為聲聞人所作事故。」此經初問既是妙幢菩薩，又但問如來壽量、廣說三身，故知但為菩薩根性。而下得利云「遠塵離垢」等者，準《大莊嚴論》得入初地亦云得法眼淨，不唯聲聞故。一云：既第三時教，通備五乘，會列聲聞、復有遠塵離垢，準《瑜伽論》，得預流果文無定說，故可通備。然正宗內但為菩薩，〈四天王品〉已下可通備餘，以皆令得人天果故。二解後勝，許是第三時法輪所攝故。

後、明得利多少者，復分為二：初明得現利、次明得後利。現利，即坐得益。後利，即佛說之後得。現利有二：一得果利、二得因利。果有兩種：一出世果、二世間果。

出世果者，總有七類，五是大乘、二是小乘。〈依空滿願品〉有一，云「爾時會中有五十億苾芻，行菩薩行，欲退菩提心。聞如意寶光燿菩薩說是法時，皆得堅固不可思議滿足上願，更復發起菩提之心。即為授記：『汝諸苾芻，過三十阿僧祇劫當得作佛，劫名難勝光王，國名無垢光，同時作佛皆同一號名願莊嚴間飾王如來。』」〈授記品〉有四。初、授妙幢菩薩記云「汝於金光明世界當成阿耨多羅三藐三菩提，號金寶山王如來。」二云「時此如來法皆滅盡，時彼長子名曰銀幢，即於此界當得作佛，名曰金幢光如來。」三云「時此如來所有教法悉皆滅盡，次子銀光當得作佛，號曰金光明如來。」四云「是時十千天子聞三大士得授記已，復聞如是最勝王經，心喜清淨無垢如空。爾時如來知是十千天子善根成熟，即與授記：『汝等當來於最勝因陀羅高幢世界得成阿耨多羅三藐三菩提，同一種性又同一名號，曰面目清淨優鉢羅香山，十號具足，如是次第十千諸佛出現於世。』」六〈淨地陀羅尼品〉云「無量無邊苾芻苾芻尼得法眼淨」，此得初果。若據大乘，得法眼淨是初地位，即因利攝，且依《瑜伽》說是小果。七〈依空滿願品〉云「說是品時，有八千億天子、無數國王臣人，遠塵離垢，得法眼淨。」

二、世間果者，略舉十七類。〈如來壽量品〉中云「三千大千世界所有眾生，以佛威力受勝妙樂無有乏少。若身不具悉蒙具足，盲者能視、聾者得聞、瘂者能言、愚者得智，若心亂者得本心，若無衣者得衣服，被惡賤者人所敬，有垢穢者身清潔。於此世間所有利益未曾有事悉皆顯現。」此有九益：一得樂具、二具諸根、三得舌用、四得智慧、五不失心、六得衣服、七得敬仰、八身清淨、九得雜益。〈四天王護國品〉末云「說是法時，無量眾生皆得大智聰叡辨才，攝受無量功德之聚，離諸憂苦，發喜樂心，善明眾論。」此中八益，如文可知。已上世界登出離道，不復退轉速證菩提，此出世因利。

二、得因利中復二：初得出世因、後得世間因。出世因利有十五類。一、〈壽量品〉有二，云「爾時會中三萬二千天子皆發阿耨菩提之心。」二、又云「說是如來壽量品時，無量無數無邊眾生皆發阿耨菩提之心。」三、〈懺悔品〉云「若有善男子善女人聞是寶王大光照如來名號者，於菩薩地得不退轉，至大涅槃。」時會既聞，明得此益。四、品末云「時諸大眾聞佛說已，皆蒙勝益，歡喜奉行。」五、〈淨地陀羅尼品〉云「說是法時，三萬億菩薩摩訶薩得無生法忍。」六、又云「無量諸菩薩不退菩提心。」七、又云「無量無邊苾芻苾芻尼得法眼淨。」八、又云「無量眾生發菩薩心。」九、〈蓮華喻讚品〉云「大眾聞是說，皆發菩提心，願現在未來，常依此懺悔。」十、〈重顯空性品〉云「時諸大眾聞佛說此甚深空性，有無量眾生悉能了達四大五蘊體性俱空、六根六境妄生繫縛，願捨輪迴正修出離。」十一、〈依空滿願品〉云「說是法時，有三千億菩薩於阿耨菩提得不退轉。」十二、又云「會中有五十億苾芻行菩薩行，欲退菩提，聞如意寶光燿菩薩說是法時，皆得堅固不可思議滿足上願，更復發菩提之心。」十三、〈四天王護國品〉云「無量無邊眾生登出離道，不復退轉，速證菩提。」具如前引。十四、〈流水品〉云「汝等皆應勤求出離，勿為放逸。大眾聞已悉皆悟解，由大慈悲救護一切，勤修苦行方能證獲無上菩提，咸發深心，信受歡喜。」十五、〈捨身品〉云「說是往昔因緣之時，無量阿僧企耶人天大眾皆大歡喜，歎未曾有，悉發阿耨菩提之心。」

後、明得現世因利者，〈懺悔品〉云「若有女人聞是佛名者，臨命終時得見彼佛來至其所。既見佛已，究竟不復更受女身。」既為眾說，時諸女人聞此佛名，亦現得因，於當來世不受女報。

次、明得後世利者，即鷲峯會說此經已，後依修學所得利者，竝是後利。略舉少分。一、明聞經益。〈四天王護國品〉云「若有眾生聞是《金光明經》者，即於阿耨菩提不復退轉。」二、明讀誦益。〈大辯才天女品〉云「辯才天女白佛言：『世尊！若有法師說是《金光明最勝王經》者，我當益其智慧，具足莊嚴言說之辯。若彼法師於此經中文字句義所有忘失，皆令憶持、能善聞悟，復與陀羅尼總持無礙。』」三、明受持益。〈無染著陀羅尼品〉云「若有十阿僧祇三千大千世界滿中七寶奉施諸佛，及以上妙衣服飲食種種供養，經無量劫。若復有人，於此陀羅尼乃至一句能受持者，所生之福倍多於彼。何以故？此無染著陀羅尼甚深法門是諸佛母故。」此意由經能生諸佛，故名佛母。四、明流通益。〈三身品〉云「若所在處講說是經，於其國土有四種益：一者國王軍眾強盛、無諸怨敵，離於疾疫、壽命延長，吉祥安樂、正法興顯。二者中宮后妃王子諸臣和悅無諍，離於諂佞，王所愛重。三者沙門婆羅門及諸國人修行正法，無病安樂、無枉死者，於諸福田悉皆修立。四者於三時中四大調適，常為諸天增加守護，慈悲平等無傷害心，令諸眾生歸敬三寶，修習阿耨菩提之行。」又〈三身品〉明聞經益云「若有善男子善女人於此《金光明經》聽聞信解，不墮地獄、餓鬼、傍生、阿蘇羅道，常處人天不生下賤，恒得親近諸佛如來聽受正法，常生諸佛清淨國土。所以者何？由得聞此甚深法故，是善男女則為如來已知已記當得不退阿耨菩提。於此甚深微妙之法一經耳者，當知是人不謗如來、不毀正法、不輕聖眾，一切眾生未種善根令得種故，已種善根令增長成就故，一切世界所有眾生皆勤修行六波羅蜜多。」又〈懺悔品〉明流通益云「若有四眾，隨在何處為人講說是金光明微妙經典，於其國土皆獲四種福利善根：一者國王無病，離諸災厄；二者壽命延長，無有障礙；三者無諸怨敵，兵眾勇健；四者安穩豐樂，正法流通。」又云「於其國中大臣輔相有四種益：一者更相親穆尊重愛念；二者常為人王心所愛重，亦為沙門婆羅門、大國小國之所遵敬；三者輕財重法不求世利，嘉名普暨眾所欽仰；四者壽命延長安穩快樂。沙門婆羅門亦得四勝利：一四事無乏、二安心思惟、三依山林得安樂住、四隨願得滿。人民皆得豐樂無諸疾疫，商估往還多獲寶貨具足勝福。」已外諸品說得利益雖無量種，類不過此。利益既多，諸有聞者應如法學。

四明經之得名者，復分為二：初汎論釋名、次釋此經目。初中有二：初汎論釋名、次辨釋意。此廣具如《法華義決》及《唯識義燈》。次、釋經目者，初釋經都名、次別釋品目。釋經都名，初依古、次述今。

依古釋者，傳真諦云：「外國言修跋拏此曰金，婆頗婆此曰光，欝多摩此言明，因陀羅此曰帝，邏閱那此曰王。故西土出本云佛陀經、金光明經、帝王經也。」此意佛陀經，從所詮為名。金光明，法喻合名。亦從功用，號帝王經。但從喻稱言金光明者，此三字表經三種三為體：一、三身；二、三德，謂般若、解脫、法身；三、三位，即道前、道中、道後，道前即住自性佛性、道中即引出佛性、道後即至得果佛性。準舊解，亦即應得因、加行因、因滿因，如次配前三種佛性。

初、三身者，一金體本有、真實，以譬法身；二光明能照，以譬應身；三明能遍益，以喻化身。二、譬三德者，一金譬法身，有四義：一色無變如常、二體無染如淨、三轉作萬物無礙如我、四令人富貴如樂。次光有二義：一能照了、二能除闇，如般若。次明有兩義：一無闇、二廣遠，如解脫，總無眾患。三、譬三位者，金是本有，如道前正因，此意用如以為三佛。光是始有，如道中了因，此意對緣起修，功能始起，非體本有，故望果德名為了因。明是無闇，如道後之果。三身中法身，宜取真實義，二身不實也，以是功能始起名假。三德中，法身宜取無染等四義，具四方是法身也。三位中，法身宜明本有義，對緣與果是始有也。此意道後約修行明談如，本性不有三別，故剋取體取本有義，即道前如。此三次第前後者，有因緣修故得果，得果故有三德，三德圓故以三身化物。此意由有三位之中道前如故為正因，道中修滿，至道後位具足三德。三德圓故，方可三身化物，逆為次第。此三種之三，三位為正體，故〈壽量〉一品明果在道後，〈三身〉一品明因在道前，〈懺悔〉已下明在道內也。此意經中正明三位為經正宗也。三帝王者，有三義：一明法身，攝《華嚴》，《華嚴》以法身為體。二明智慧，貫《波若》，《波若》智慧為體。三明四德，收《涅槃》，《涅槃》常等為正體也。此意由貫斯三，故曰帝王經。有三種正：一正說，十二部文；二正行，文下所學之行；三正果，四德之法也。正說出正行，正行出正果。一能顯、二能行、三能到，故同曰經。今此言經，正是初一。

次述今者，梵音舊訛，今者正云蘇跋那婆婆娑欝多摩囉闍蘇怛纜。蘇跋那(此云金)婆婆娑(此云光)，言光明者，遂言便也。欝多摩(此云最勝)囉闍(此云王)蘇怛纜(此義云綎索經)，應言金光最勝王經。金王二字一向是喻，光明最勝竝通法喻。今於此目略為五釋：一依教理行果四法解釋、二依三寶、三依菩提涅槃、四依法喻、五依人法。

一、依教等者，此能詮教如似光明，故《無垢稱．序品》云「演法寶光」，《瑜伽》四十四云「欲聽法時作五種想：第一作寶想，極難得故；二作眼想，得俱生慧目故；三作明想，已得廣慧，於一切種等照義故；四作大果勝功德想，能得涅槃及三菩提，無上妙迹因性義故；五作無罪大適悅想，於現法中未得涅槃及三菩提，於法如實簡擇止觀，無罪大樂因性義故。取第三義，以能顯理如似光明。」雙舉光明者，意顯二空，或復福智、或菩提涅槃各有因果。不爾，光明隨舉於一，何假二耶？教中最勝，如似於王，故〈付囑品〉云「我親從佛聞，無量眾經典，未曾聞如是，深妙法中王。」何等是勝？如經中說諸勝妙事，恐煩不引，披者應敘，故但取金及王為喻。且取金喻，略舉四義：一性本有、二極難得、三為金輪、四寶中勝。一、性本有者，喻此教法真如所流，攝相歸性，故皆本有。又諸佛說無初際故。二、極難得者，〈序品〉云「我當說是經，甚深佛行處，諸佛祕密教，千萬劫難逢。」〈付囑品〉云「汝等當知，我於無量無數大劫勤修苦行，獲甚深法菩提正因已為汝說。又如貧者終不能得，要有福因故。」〈大辯天女品〉云「此《金光明最勝王經》，為彼有情已於百千佛所種諸善根當受持者，於贍部洲廣行流布乃至而演說之。」三、為金輪者，如輪王出用金為輪，能降未伏、能鎮已伏。此經亦爾，〈懺悔〉、〈滅障〉及〈淨地品〉說斷諸障如降未伏。諸品中說聞已證得不過轉者，如鎮已伏。其理極成，煩不引文。四、寶中勝者，如七寶中金第一故，故但取金喻於此經法寶中勝，亦復如是。

取王喻者，亦略舉四義：一能摧怨敵義、二能集諸寶義、三能遍化生義、四令位不絕義。且如輪王有此四義：一、有千子及主兵臣故能降敵，喻於此經有懺悔法及行十度，滅除十障二十二無明等。二、能集諸寶義故，諸論說集福德王定。此經〈滿願品〉云「若王在世七寶不滅，王若過去世一切七寶自然而盡；是金光明微妙經典若現在世，大正法寶皆悉不滅。又如輪王既出，於世七寶應現；此之經王既演說已，七聖財寶悉皆顯現。」三、能遍化生義者，如金輪王遍化四洲，此之經王遍化四生。〈壽量品〉云「三千大千界所有眾生，以佛威力受勝妙樂無有乏少」等故。四、令位不絕義，如金輪王必定傳位使不斷絕。此經亦爾，能令佛種相續不絕，故〈授記品〉與妙幢菩薩及以二子而授記別，十千天人因聞此三得授記別，起慇淨心亦得授記，故喻於王。

二、依理者，〈三身品〉云「由三淨故名極清淨：一煩惱淨、二苦淨、三相淨。譬如真金鎔銷冶鍊，既燒打已無復塵垢，為顯金性本清淨故，金體清淨非謂無金。」乃至云「為顯佛性本清淨故，非謂無體。」此喻理也。真如本有、自性清淨，障隱不現、離障時顯，非始有淨。以真如理勝故，如王為依持故有餘功德。

三、依行者，〈三身品〉云「如諸善男子白佛言：『世尊！何者為善？何者不善？何者正修得清淨行？』諸佛如來及弟子眾即便為說，令其聞悟。彼既聞已，正念憶持、發心修行，即斷十一障、得入十一地。」乃至舉喻「譬如真金鎔銷冶鍊」，此喻修行。「既燒打已無復塵垢」，此喻得果。即所修行，亦得喻金亦如光明，故〈四天王護國品〉云「我等四王藥叉眷屬，擁護是經及說法師，以智光明而為助衛」等，此即修行。能修行者亦得名為最王，如王王子位等。又人天八部所有諸王能行此經，亦王中勝，名最勝王。故〈觀察品〉云「當令彼王於諸王中最為第一」等，斯即依行。

四、依果者，如前舊釋，依於三身三德者是。此意欲顯教理行果四種皆勝，俱得名經。由依勝教能顯勝理，依於勝理能起勝行，由勝行故能得勝果，故通依四以立經名。

二、依三寶釋經名者，此經或依佛寶立名，以明三身及壽量故。或依法寶立名，以通教理行果故。或依僧寶立名，明十地行，能行假者是僧寶故。或通依三寶以立經名，故八卷經夢懺願云：「我當安止住於十地，十種珍寶以為脚足，成佛無上功德光明。」能安住者僧，所住十地是法，所成者佛，功德光明通於三種。三寶光明如何名勝？且佛光明，如〈滅業障品〉云「依妙靜慮，從身毛孔放大光明，無量百千種種諸色諸佛剎土悉現光中，十方恒河沙校量辟喻所不能及。五濁惡世為光所照，是諸眾生作十惡業、五無間罪、誹謗三寶、不孝尊親、輕慢師長婆羅門眾，應墮地獄、餓鬼、傍生，彼各蒙光至所住處。」乃至云「因光力故皆得安樂，端正殊妙色相具足，福智莊嚴得見諸佛。」此中有十二種勝餘光明：一因勝，從妙靜慮；二能起發勝，佛身故；三自性勝，百千色；四能現勝，諸佛土；五校量勝，喻不及；六慈悲勝，照五濁；七滅惡勝，作十惡業至婆羅門眾；八拔苦勝，應墮地獄，乃至云至所住處；九與樂勝，因光力故皆得安樂；十莊嚴勝，端正殊妙色相具足；十一菩提資糧勝，福智莊嚴；十二親近勝，得見諸佛。法僧光勝，引文可知。

三、依菩提涅槃釋經名者，壽量、三身是菩提，有多復次說大涅槃是涅槃義。以金光明配菩提，三身配涅槃義，三事義同於古，引文可知。

四、依法喻釋經名者，或是喻名，以金有光明，寶中最勝；如人天王，人天中最勝。最勝通二處，此經如彼，故從喻名。或法喻名，金光明是喻、最勝王是法，故〈付屬品〉云「我親從佛聞，無量眾經典，未曾聞如是，深妙法中王。」或復光明通於法喻，以法光明光明中勝，故〈蓮華喻讚歎品〉云「願我身光等諸佛，福德智慧亦復然，一切世界獨稱尊，威力自在無倫匹。」

五、依人法釋經名者，或金光明是人，故〈授記品〉云「其子銀光還於金光明世界當得作佛，號金光明。」又釋：金光明是法名，以其國界名金光明故。又〈夢懺悔品〉云「夢見金鼓放大光明，於此光中得見十方無量諸佛。」又第三云「放金色光遍十方界，是經威力。」或通人法，由前二文影略說故。雖理事殊，俱得名法。理亦得通人法喻名，正意法喻以為經名。

依六釋者，此最勝王經或法光明即如金光明，或法最勝即如王名，金光明最勝王，竝持業釋。不欲別解金光明及最勝王，故非相違。不欲詮金光明，故非有財釋。金光明最勝王是所詮理，經者是能詮教，即是依主。若俱是教，金光明即經，是持業釋。俱理亦然。中間差別更有多門，恐煩不述。

次、別釋品名，復分為四：一列品名、二明別得名、三明有無開合、四明次第。

初、列品名者，謂〈序品〉、〈壽量品〉、〈三身品〉、〈夢見懺悔品〉、〈滅業障品〉、〈淨地陀羅尼品〉、〈蓮華喻讚品〉、〈金勝陀羅尼品〉、〈重顯空性品〉、〈依空滿願品〉、〈四天王觀察人天品〉、〈四天王護國品〉、〈無染著陀羅尼品〉、〈如意寶珠品〉、〈大辯才天女品〉、〈大吉祥天女品〉、〈大吉祥天女增長財物品〉、〈堅牢地神品〉、〈僧慎爾耶藥叉大將品〉、〈王法正論品〉、〈善生王品〉、〈諸天藥叉護持品〉、〈授記品〉、〈除病品〉、〈長者子流水品〉、〈捨身品〉、〈十方菩薩讚歎品〉、〈妙幢菩薩讚歎品〉、〈菩提樹神讚歎品〉、〈大辯才天女讚歎品〉、〈付囑品〉。

二、明別得名者，三十一品分為二類：一法為名有二十、二法為名有十一。初中復四：從事為名有三，謂〈序品〉、〈捨身品〉、〈付囑品〉。從法為名有十，謂〈壽量品〉、〈三身品〉、〈夢見懺悔品〉、〈滅業障品〉、〈淨地陀羅尼品〉、〈重顯空性品〉、〈依空滿願品〉、〈無染著陀羅尼品〉、〈授記品〉、〈除病品〉。從喻為名有一，〈如意寶珠品〉。從人為名有六，〈大辯才天女品〉、〈大吉祥天女品〉、〈堅牢地神品〉、〈僧慎爾耶藥叉大將品〉、〈善生王品〉、〈長者子流水品〉。二法名中復分為二：法喻為名有二，〈蓮華喻讚品〉、〈金勝陀羅尼品〉。人法為名有九，〈四天王觀察人天品〉、〈四天王護國品〉、〈大吉祥天女增長財物品〉、〈王法正論品〉、〈諸天藥叉護持品〉、〈十方菩薩讚歎品〉、〈妙幢菩薩讚歎品〉、〈菩提樹神讚歎品〉、〈大辯才天女讚歎品〉。

三、有無開合者，初、明有無不同。西涼曇無讖所譯有十八品，闕十三品，五品開出猶闕八品。梁真諦譯者有二十二品，加〈三身品〉、〈淨障品〉、〈最淨地品〉、〈依空滿願品〉，除開出者猶少四品。隋闍那崛多出二十四品，加〈銀主陀羅尼品〉，即今〈無染陀羅尼品〉及〈囑累品〉。除開出者，仍少兩品。大唐中興三藏法師，勘諸梵本譯其脫略，具獲諸品及其品名，更加〈金勝陀羅尼品〉、〈如意寶珠品〉，舊本所無。二、開合有異者，舊本〈觀察人天品〉、〈護國品〉合名〈四天王品〉。〈大吉祥天女品〉、〈大吉祥天女增長財物品〉合為〈功德天女品〉。〈十方菩薩讚歎品〉、〈妙幢菩薩讚歎品〉、〈菩薩樹神讚歎品〉、〈大辯才天女讚歎品〉合名〈讚佛品〉。今各開之，據其人殊或事別，故成三十一品。

四、明次第者，如來說法必有所由，若眾集緣和、機器符會、虔誠渴仰願樂欲聞，有此因由方可陳說，故有初〈序品〉。眾既集而渴仰，須應物以宣揚。眾意希樂無上果因，故假妙幢等而為開請，因斯為說菩提涅槃，故有〈壽量品〉起。雖總開說，未差別知，故別說涅槃菩提。據總別異，應別說涅槃三身，以涅槃文少，雖更別說，通入壽量；三身文廣，因虛空藏請，方為別說，有〈三身品〉起。既知勝果不可虛成，必待修因方能剋會。將修勝行，先須改責前非宿善能悔往愆，是故佛加妙幢令得夢悔其前非，故有〈夢見懺悔品〉。雖有夢中除過，未為明了，故心滅障惡在勝因，是故因如來放光驚覺帝釋，因茲啟請願說懺洗之方。佛為廣陳，故次〈懺悔品〉起。既悔先非已，應修正行，故師子相發扣幽機，如來大悲次第陳說，發心修行斷障證真神呪護持，故有〈淨陀羅尼品〉。此等勝業肇因妙幢，眾欲願知何能如是，故佛為說往昔因緣，曰其過去名金龍主，以蓮華喻讚歎諸佛，藉斯勝業故能發揚壽量創啟懺方，故有〈蓮華喻讚品〉。既由供讚諸佛為因，故教持呪令恒見佛，故有〈金勝陀羅尼品〉。雖復廣明因果令願修行，未顯二空蕩其情執。又前諸品多據俗諦勸物起修，明其二空依勝義諦令除封著，前隨諸義雖略明之，今更廣陳令得開悟，故有〈重顯空性品〉。已前多明有行，恐滯住有而不證真；今者廣顯二空，復恐滯空而不修行。欲令依方便而起行、即諸行而觀空，依勝空而證真、即觀空而習有，雙泯空有都無所著，方成勝行能證菩提，故有〈依空滿願品〉。上明為於即席廣明菩提涅槃因果，果求因習真俗雙觀。能事既周現座得益，欲使法流後代有識修行。末代多有障緣恐難修習，若不加其衛護助以眾緣，即生有障而不能修，法無人修何由布世？故假四王之福力、八部之加威，人天敬重始得流布，故有〈四天王觀察人天品〉。又經行之處利益良多，所至處方咸應敬養，敬養令法增長廣、天神喜而加護，故有〈四天王護國品〉。然恐學者染著諸境退大菩提，故說神呪，能誦之者令無染著，生死輪迴求無上果而心不退，故〈無染著陀羅尼品〉起。雖令無退猶有難緣，恐怖諸橫來侵妨其修習，故說神呪除怖抂死，無怖修行，故有〈如意寶珠品〉。既不退離怖能自修行，菩薩為懷必須弘法濟物，弘法濟物必假身安具足四辨，故辯才天女說呪護助，兼教洗浴得辯身安，故有〈大辯才天女品〉。雖得身安具辯，必藉四事，資緣若闕，緣求事妨弘濟，次教小用功力多具資緣，故有〈大吉祥天女品〉。持經之者雖自豐四事不假外求，聞者亦須供養。行學貧乏心求不遂，勝福無因得生，故教福足之方，令依得流聖教，故有〈大吉祥天女增長財物品〉。雖復財豐五穀恐非香美，欲令流經之處地味精芳，故有〈堅牢地神品〉。又復通經利物要假智慧，了俗達真常生善道，為教得此二因，故有〈僧慎爾耶藥叉大將品〉。又復國王勢力能為損益，若不正理，災變多生，眾長邪心難聞此教，須教王正理弘揚此經，故有〈王法正論品〉。雖說多行，恐不依行，舉昔自因勸勉時會，故有〈善生王品〉。雖舉昔事以勸時會，恐不專心勤勵行學，復說修學之軌，舉前諸事更廣功能，重曉大會堅崇其意，故有〈諸天藥叉護持品〉。為顯經利廣大獲益殊多，聞者得證菩提記，益明其授記。若不授記，眾疑不能決定行學，故說當記令仰修行，故有〈授記品〉。十千天子暫得聞經，佛與授記，眾生疑惑，植何善本得菩提記？如何世尊令為說法？故說往因，有〈除病品〉及〈流水品〉。眾聞世尊過去療病、濟魚施水，謂修少行即得菩提。佛為廣明，非但爾許，更多無量，略舉一代苦行𩚄虎，故有〈捨身品〉。大眾聞深妙法，復聞苦行等因，大會靡不歡喜，故先他土菩薩讚揚，故有〈十方菩薩讚嘆品〉。他土讚訖，此方菩薩及天地神等亦復同讚，故有妙幢菩薩等三讚嘆品。說讚事訖，委記令行，大眾奉持，故有〈付囑品〉。此依九品為經正宗，略舉大意明其次第，中間差別非無異義。依二十八品為經正宗，次第準悉。

五、依文科釋者，經有三十一品，依真諦判分為三分：初之一品是序分，十九品為正說，後兩品屬流通。〈嘆佛品〉中明他方大士還他土而歎彼佛，次文方明此土大士嘆此方佛。說法既了，他土菩薩還他方，方說此品，故非正說。故此品是大眾領解，歎能說人耳，非經正意。後之一品，如來付囑所弘之法，正是流通。問：他方歸讚合在囑累後明，何故囑累居嘆佛品後？解云：應爾。但出結集者合此兩品共一處故，囑累奉行在最後也。今準新翻，初他方菩薩讚此如來，非是往彼而讚彼佛。今為二解。一云：初之一品同於今古，從〈壽量品〉盡〈依空滿願品〉，此之九品明經正宗，餘二十一品竝是流通。何以故？妙幢等情欲聞菩提涅槃果及於因，世尊為說壽量無盡，是明菩提。陳如疑情壽命無窮，如何復說入般涅槃，請說涅槃真實之義。不爾，四佛已為妙幢說示涅槃之所以訖，何故陳如復請舍利？故是為明涅槃之義發斯請問。故舊本云「如如來說如是之義，我已聞知。為請如來廣開分別真實之義，故求舍利開方便門。」今本下文廣說涅槃真實之義，舊本闕無。既聞佛說壽量無邊，佛有三身未知差別，復欲修學，請佛為陳。若不明其差別，不知證之果因，故佛先陳三身差別、次教修學。修學正則斷惡修善，斷惡即懺悔滅障，修善即依五位三祇修十勝行。行依境起，須知俗真，後更重明二空之性。空有雙習，依空滿願，所以行備果圓。故經正宗意在於此。〈四天王觀察人天品〉等下，即但觀彼持讀流通，所有處方加其守護，增財益辯、助智除災、說自勸他，意令行學菩薩聞讚如來付之，故竝流通。雖下方有授妙幢等菩提之記，意明經益。得記當成，勸發時眾依言修學。不爾，應前說〈壽量品〉乃至〈蓮華喻讚品〉訖即與授記，何故待說〈諸天藥叉護持品〉後？由此故知屬流通分。然傳真諦法師云：「若〈四天王〉已下判是流通者，此過謬也。何也？〈壽量〉明釋迦果，何故但是正說？〈授記〉明弟子果，何故屬流通？〈善集〉、〈捨身〉明釋迦了因，何忽但是流通？〈懺悔〉、〈空〉等明弟子了因，何故是正說？又〈三身品〉通明兩家正因，何故但在正說？故從〈壽量〉乃至〈捨身〉總是正宗。」今者釋云：〈壽量〉雖明釋迦之果，正是所求。〈授記〉雖明弟子之果，意為傳經，說益勸眾，故在流通。〈懺悔〉等品雖正是因，為弟子說，說果正擬令使行因。〈淨地〉等品通諸佛因，不唯今日弟子，故〈懺悔〉等得在正說。〈捨身〉等品說過去事，舉自勸他，非是今會始自行學，故囑流通。不爾，〈蓮華喻讚〉讚佛功德即是正宗，菩薩讚佛何故即屬流通？又若〈四天王〉等品，世尊命護，彼等依命護持，即是正宗。付囑亦是令行，何乃屬流通？由此〈授記〉雖明來果，〈捨身〉明其往因，為勸而來，故流通攝。

序品第一

就〈序品〉中有七圓滿：一、序圓滿；二、三昧圓滿；三、聽眾圓滿；四、說因圓滿；五、說時圓滿；六、審機圓滿；七、標說圓滿。序圓滿中有二種勝，謂城勝餘城、山勝餘山，顯此法門及功德勝，如《法華經論》釋。三昧圓滿者，如經「於最清淨甚深法界」等，故《佛地論》第二云「得佛無二住勝彼岸者」，乃至釋云：佛無二住即是法身真如為體，無差別相，於中一切二相分別皆不現行。緣彼勝定當住其中，故名為住。即無二住名勝彼岸，佛已窮到故名為得。此意即顯法身真如更無別體，但性相異，由能窮證名得法身。真理是究竟故，名勝彼岸。以大智定常緣證之，故名為住。對機示相，下云「晡時從定而起」，若此非定，從何定起？願樂欲聞，說因圓滿，如經。與大苾芻等，聽眾圓滿。於日晡時從定而起，說時圓滿，如經。觀察大眾，審機圓滿。佛若說法。必等心慈觀，視彼機性樂欲願聞，令其各謂獨為己說。「說頌曰」下，標說圓滿。此七圓滿分為二序：初及第三名通序，亦名證信；餘別序，亦名發起。

問：住定別序應在後明，何故眾前，明之不次？答：以身心住俱名住故，又二義故合一處明。通序有五，如《佛地論》判。

經　如是我聞：一時薄伽梵在王舍城鷲峯山頂。

贊曰：此即通序初之四文。第四說處復有二種：一色身住處、二法身住處。此王舍城等，是色身住處。又共不共，王舍城等，凡聖三乘之所共居；下明諸佛不共所居。共居已前，廣如慈恩《法華疏》辨。問：何須說處？答：功德施菩薩《般若論》中云「令知世尊所行之處，令生敬重，成勝福故。」《智論》云「說時方人，令生信故。」應合二義亦應為好。

經　於最清淨甚深法界諸佛之境如來所居。

贊曰：明佛法身住依止成就分，即三昧成就分。何故須現三昧分耶？答：如《法華經論》及無著菩薩《般若論》辨，離二障故名最清淨，不共二乘名甚深，諸法自性名法界。即此法界是諸佛境智所緣故，功德性邊即為佛土，法身所依名如來所居。故《解深密經》第五云「如來所行謂一切種，如來共有不可思議無量功德眾所莊嚴清淨佛土，即功德義相邊名自性法身。以功德相即依真如，不離性故名之為住。或智內證云如來居。」又《佛地論》云「佛無二住即是法身真如為體，無差別相。」又解「離障真如名最清淨」等，即能證智常證如故名之為住。故《佛地》第二云「於中一切二相分別皆不現行，緣彼勝定常住其中故名為住。」住即居義。何故須明二種住處？答：欲顯三身非即離故。問：準下文說如來壽量在妙幢室，何故通序但云鷲山？答：準文，妙幢至釋迦所對佛重說，如來印可，阿難得聞亦名佛說，故結集說但住王城。又彼淨土非三乘人皆悉同見，據共見者且說王城。又舊人解云：四時三處。四時者，一謂四如來在妙幢室時、二世尊在鷲峯時、三妙幢亦至佛所時、四他方還土時。山峯妙幢室及他方，故四時三處。今者解云：但是一時一處，以妙幢聞四佛所說，共諸大眾往至佛所重更說之，十方菩薩俱讚此佛，非往他土讚彼如來，故一時處。若不如是，在室夢見金鼓，寤往佛說，即應五時四處。夢見鼓時不言室淨，說壽量時變室淨故，故為二處。夢時說時晨夕別故，彼既不別為時，明知在室四如來說，不得別為時處。或可二時二處，妙幢室夢，未對佛前未得云說，故非時處；以四如來在妙幢室說佛壽量，故為時處。然前釋勝，以其阿難稱我聞故；四佛說壽，阿難時在釋迦佛所，不得云我聞故。若爾，如《金剛華經》言「阿難比丘得法性覺性自在王三昧，以三昧力知所說經皆能憶持。」又《觀佛三昧經》云「阿難因聞佛說念佛，阿難見佛，即憶過去九十億佛所說經藏，憶持不忘。」今亦何妨佛力加被見佛聞經，竝能記憶得云我聞。答曰：不例。彼等經說皆昔曾聞，蒙餘力加，即便能憶持之不忘，非未聞者。今妙幢室四如來說，阿難未聞故不能憶念，緣曾受境方言憶故。

經　與大苾芻眾九萬八千人。

贊曰：教所被機眾成就分，五門分別：一來意、二權實、三多少、四有無、五解文。來意有五，如本《法華經疏》。又準《大寶積經論》，三因緣故列聲聞眾：一於大乘中有疑令除、二有不定助成正信、三除所作已辦之心，令除智障得上果報。五因緣故列菩薩眾：一為除疑；二為益此界諸有情故；三令知他方有無量佛，令生渴仰起親近心；四是釋迦本所化故；五顯示為法從餘方遠來。此諸菩薩已得佛位尚為法來，況於餘有。

言權實者，準《佛地經論》云「釋迦牟尼說此經時，地前大眾見變化身居此穢土為其說法，地上大眾見受用身居佛淨土為其說法。所聞雖同，所見各別。」準此，經文既在穢土為地前眾，即聲聞是實；諸大菩薩應在淨土，既亦列在穢土之中，即是變化。不爾；此等諸大菩薩八地已上受變易身；如何此界有情得見？又釋：說此經佛實通變化及他受用，由是菩薩若其實身恒居淨土佛所聞經。結集之者不可雙舉，但說三乘通所見土。或最清淨如來所居，即彰菩薩同能智證亦在彼土，即淨土攝。然諸聲聞，準《入大乘論》，千二百人皆是變化。據《攝大乘》，舍利弗等有其三種：一不定性、二者定性、三者變化。論云「無量舍利弗，與彼名同。」故知有多類。又《菩提資糧論》云「《法華經》所記舍利弗是佛菩薩之化作」，皆是化也。《法華》第二云「我昔曾於二萬億佛所亦教化汝，汝今悉忘。」即不定性。《法華經論》云「為二聲聞，除決定性及增上慢，以根未熟故。」今此經會或可通三，所餘諸眾權實難悉。

三、多少者，初眾成就，總有十八：一聲聞眾、二菩薩眾、三離車毗眾、四諸天眾、五龍王眾、六藥叉四王眾、七揭路荼眾、八香象王眾、九犍闥婆眾、十阿蘇羅眾、十一緊那羅眾、十二莫呼洛伽眾、十三諸神眾、十四諸仙眾、十五人王眾、十六后妃眾、十七近事男眾、十八近事女眾。此初時眾。復有四眾：一下云「妙幢菩薩與無量百千菩薩，及無量億那庾多百千眾生，俱共往詣鷲峯山中。」此聞壽量眾。〈滅業障品〉云「時帝釋一切天眾及恒河女神并諸大眾，蒙希有光皆至佛所。」此欲聞懺悔眾。〈授記品〉云「欲與妙幢菩薩等記時、有十千天子從天下來。」欲得授記眾。〈十方菩薩讚歎品〉云「說是經時，於十方界有無量百千萬億菩薩眾，各從本土詣鷲峯山。」聞經讚歎眾。

四、有無者，一、三乘眾中無獨覺眾；二、四部眾中無苾芻尼眾；三、二王之中無輪王眾；四、六趣之中無地獄眾；五、三界之中無上二界眾。然準下文，欲色界天人，妙幢菩薩室復俱來會，有色界眾。又第十末有苾芻尼眾。問：說《仁王般若經》有獨覺眾并無色天，說《法華經》有二種王，謂金輪、粟散，說《陀羅尼經》有地獄趣，此會何無？答：或略不論，據實應得有。如苾芻尼，〈序品〉不列，舊《金光明》總不列眾，豈可無耶？二云：尼及色界初雖不列，下文說有。獨覺、輪王、地獄、無色，上下文無，或時未熟或不能行，故無餘也。

依文釋者，初列十八眾、後明威儀。初中復二：初別列六眾、次總列餘。十二眾或可分二：初列聖眾、後列凡眾。列聖眾中，初聲聞眾文分為四：一標類舉數、二歎其德、三列其名、四明詣佛。初標類舉數，如本《法華疏》述。

經　皆是阿羅漢，能善調伏如大象王，諸漏已除無復煩惱。

贊曰：歎德，準《法華經論》有十六句歎羅漢德。今此經文次第雖別，大意共同，準彼論釋為十六句。彼論牒經云「皆是阿羅，漢諸漏已盡，無復煩惱，得真自在」，即此經云「得大自在」。「善得心解脫、善得慧解脫」，即此經云「心善解脫、慧善解脫」。「心善調伏」，即此經云「能善調伏」。「亦如大龍王」，即此經云「如大象王」。「已作所作」，即此經云「住清淨戒」。「已辦所辦」，即此經云「所作已畢，棄諸重擔，逮得己利，盡諸有結」。「善得正智心解脫」，即此經云「證八解脫」。「至心自在」，即此經云「善巧方便，智慧莊嚴。」善巧方便亦智慧攝故。「第一究竟已到彼岸」，即此經云「已到彼岸」。論三番釋：第一上上起門、二總別相門、三攝取事門。上上起門者，今且依論指配其文，具釋如本《法華疏》解。或由上句故下句得起，或由下句上句得起，非唯一故，名上上起。準論，今當以第四句釋第一句，以第六第七句釋第二句如大象王，以第九第十句釋第三句，以第十二句釋第四句，以第四句釋第五句。

經　心善解脫、慧善解脫，所作已畢，捨諸重擔逮得己利。

贊曰：準論心慧二種解脫文中，不以上下句義來解。所作已畢，準論當句自釋。捨諸重擔，準論今當通上下釋，以其第八第十三句釋。逮得己利，準論今當以第九句釋第十句。

經　盡諸有結得大自在，住清淨戒，善巧方便智慧莊嚴，證八解脫已到彼岸。

贊曰：盡諸有結，準論今當以第十句釋。此第十一得大自在，準論次第應第四句，今在第十二，以第四五六七四句釋。第十二住清淨戒者，準論應當已作所作，戒學圓滿道諦所收，即此淨戒是所應作，準論當句自釋。善巧方便智慧莊嚴合為一句，同因智故，準論應當至心自在。論云「善過見道修道智故」，當句自釋。證八解脫者，準論今當以第四句釋。第十五句已到彼岸者，準論今當第十五句釋。第十六準即有四句，為下向上釋，謂第一句以第四句釋，第二句為第六七釋，第三句為第九十釋，第四句為第十二句釋。有六句經為上向下釋，謂第五句為第四句釋，第十句為第九釋，第十一句為第十句釋，第十二句為第四五六七句釋，第十五句為第四句釋，第十六句為第十五句釋。三句當自解釋，謂所作已畢、住清淨戒、善巧方便智慧莊嚴。二句不釋，謂心善解脫、慧善解脫。一句通為上下句釋，謂捨諸重擔。頌曰「下釋上有四，上釋下有六，三單二不釋，一通於上下。」

總別相門者，初阿羅漢是總應義，下十五句是別應義。由無學者成下十五差別應義名阿羅漢，然準論文次第不同，取彼論意依此次第釋十五應。一應不疾不遲。說法如法相，應不疲倦故，如經能善調伏。二應淨坐空閑處，飲食衣服一切資生不積不聚，少欲知足故，如經如大象王，即餘經說如大龍王、如善住龍王。作象形故，云如大象王。三應受飲食臥具供養恭敬等故，如經諸漏已除。四應將大眾教化一切故，如經無復煩惱。五應降伏諸外道等故，如經心善解脫。六應以智慧速觀察法故，如經慧善解脫。七應行空聖行故，如經所作已畢。八應行無相聖行，如經捨諸重擔。九應行無願聖行，如經逮得己利。十應降伏世間禪淨心故，如經盡諸有結。十一應入聚落城邑等故，如經得大自在，即是舊經第四得真自在。十二應一向行善行，不著諸禪故，如經住清淨戒。十三應證第一義功德故，如經善巧方便智慧莊嚴。十四應起諸通勝功德故，如經證八解脫。十五應如實知同生眾得諸功德，為利益一切諸眾生故，如經已到彼岸。頌曰「中、靜、受、將、伏，以空、相、願、降，入、向、證、起通，如實應十五。」

攝取事門者，準《法華論》攝取十種功德。今為十一，以第二攝取諸功德中攝於三句，分之為二：一降伏世間、二降出世間。今既與彼次第不同，故開第二為兩功德，成十一種。一攝取不違功德隨順如來教行故，如經能善調伏。二攝取勝功德，如經如大象王。三攝取功德，如經諸漏已除無復煩惱。四攝取降伏出世間學人功德，如經心善解脫慧善解脫。五攝取滿足功德，滿足學地故，如經所作已畢。六攝取過一切功德，一者過愛故、二者過求命供養恭敬故、三過上下界已過學地故，如經捨諸重擔逮得己利盡諸有結。七攝取降伏世間功德，如經得大自在。八攝取所應作勝功德，所應作者，依法供養、恭敬尊重如來故，如經住清淨戒。九攝取應作利益眾生功德，如經善巧方便智慧莊嚴。十攝取上上功德，如經證八解脫。十一攝取上首功德，如經已到彼岸。此但略配經文，解文如本《法華疏》辨。頌曰「不違、勝、功德，降、滿、三種過，伏世、所應作，利益、上上首。」

經　其名曰：具壽阿若憍陳如、具壽阿說侍多、具壽婆涅波、具壽摩訶那、具壽婆帝利迦。

贊曰：後、列名也。有二：初列無學、次簡別有學。列無學中有十一人，諸經列名前後不定，今此多依出家前後。如《報恩經》說，此即最初五苾芻也。先度因緣，及釋陳如名，如本《法華疏》。言具壽者，具福慧二命。然舊翻者多云慧命，今顯雙成，故云具壽。阿說侍多者，阿說云馬、侍多云勝，亦云阿說婆侍多，即舊所說馬勝苾芻。婆涅波者，此云氣息。摩訶那摩，此云大名，甘露飯王之第二子。王有二子，一云阿泥律陀、二名摩訶那摩。婆帝梨迦，此云善賢，是白飯王第二子也。王有二子，一名難提迦、二名婆帝利迦。

經　大迦葉波、優樓頻螺迦葉、伽耶迦葉、那提迦葉、舍利子、大目乾連。

贊曰：此之六人，如本《法華疏》辨。

經　唯阿難陀住於學地。

贊曰：簡別有學。

經　如是等諸大聲聞。

贊曰：結歎也。以具前十六句功德，故云大聲聞。

經　各於晡時從定而起，往詣佛所，頂禮佛足右繞三匝，退坐一面。

贊曰：第四詣佛。文分為四：一來時、二出定、三詣佛、四到儀。餘皆準此。

經　復有菩薩摩訶薩百千萬億人俱。

贊曰：明菩薩眾。文亦分四。此即標類舉數，亦如本《法華疏》。《大般若》四百八十六廣說名摩訶薩。諸經論說，數大小別，此應云百分千萬億菩薩。○第二、歎德。有二十五句經文，分為二十二種德：一具大神通德、二名高他委德、三修因圓滿德、四現相利生德、五具辯說法德、六離諸障染德、七紹佛不斷德、八降伏魔怨德、九摧諸外道德、十繼佛宣揚德、十一嚴淨佛土德、十二他利不虛德、十三自利具忍德、十四常攝有情德、十五侍佛不滅德、十六弘誓無窮德、十七深殖善因德、十八了法無生德、十九緣境不共德、二十善巧化生德、二十一闡揚聖教德、二十二證法無疑德。

經　有大威德如大龍王。

贊曰：第一德。具大神通名大威德，能除不信、能生善根，猶如大龍能降雹除不信、能注雨生善芽。又有威力，準《瑜伽》三十七廣釋威力。或此威力即諸句之總，威力多種故。

經　名稱普聞眾所知識。

贊曰：第二德。名稱普聞無量世界，咸為一切眾生所識。

經　施戒清淨常樂奉持。

贊曰：第三德。總攝六度，修因始圓。七最勝中無染最勝，名為清淨。或三輪淨，如《解深密》等，六度各有十種清淨，廣如彼明。修恒不捨，名樂奉持，即長時意樂。七最勝，六意樂各舉於一以顯其餘。

經　忍行精勤經無量劫。

贊曰：七大性中精進大性，亦影攝餘。

經　超諸靜慮繫念現前，開闡慧門善修方便。

贊曰：此諸菩薩八地已上念念倍前，及過二乘，名超。恒在定故，名繫念現前。敷揚法教，名開闡慧門。故《法華論》云「其智慧門名阿含甚深，決擇會通名善修方便。又復善修方便願力等，或復具修十二善巧。」此經文意，清淨奉持經無量劫，竝通諸度。六度略章，如本《無垢稱疏》。

經　自在遊戲微妙神通。

贊曰：第四德。準《華嚴經》，佛子有十種遊戲神通，謂一現捨天壽、二現受生、三現為童子、四現出家、五樂苦行、六向菩提樹、七現降魔、八現樂寂靜成無上覺、九轉法輪、十入涅槃。意示諸相為利眾生，廣如《大般若．最勝天王會》釋。

經　逮得總持辯才無盡。

贊曰：第五德。逮謂及至。得四總持及四辯才皆悉無盡。不唯七中不斷，盡一勝故、無盡故、由利他不息故，皆無盡。

經　斷諸煩惱累染皆亡。

贊曰：第六德。惑業苦三如次煩惱累染。或復惱累是種現，染即習氣并所知障，以煩惱俱同一名說。已正將斷，故得云皆。

經　不久當成一切種智。

贊曰：第七、紹佛不斷德。此諸菩薩越前二劫或處法雲，皆補一生，稱為不久。菩提在未，故曰當成。得薩般若，云一切種智。種謂種類，若空若有、若理若事，名一切種。於此咸達，名一切種智。依主釋也。一切種者，於是境聲。

經　降魔軍眾而擊法鼓。

贊曰：第八、降伏魔怨德。魔即四魔，軍即十軍，廣如《法苑．破魔章》辨。魔軍從化，勝敵先鳴。顯實開權，為擊法鼓。

經　制諸外道令起淨心。

贊曰：第九、摧諸外道德。具四無畏，摧諸外道令生正信，云起淨心。

經　轉妙法輪度人天眾。

贊曰：第十、繼佛宣揚德。於資糧等五位，轉其四位。二不退法輪，如本《法華疏》辨。

經　十方佛土悉已莊嚴。

贊曰：第十一、嚴淨佛土德。關閉一切諸惡趣門。淨土之義，如本《無垢稱疏》。

經　六趣有情無不蒙益。

贊曰：十二、利他不虛德。梵云底利瞿尼多，此義譯為傍生。梵云那麗多，義譯云餓鬼，亦云閉戾多。梵云末奴沙，義譯云人。天趣、修羅、那落迦，三趣之名及六趣義，如本《法華疏》。善知根性，而於五道以現其身，善巧方便力現形說法，其見聞者無不蒙益。由能成就四種法故，能化眾生皆蒙利益，故《思益》第一云「一常求利安眾生、二自捨己樂、三心和忍、四除憍慢。」

經　成就大智具足大忍。

贊曰：第十三、自利具忍德。成智自利，大忍具三。即由與彼七大相應，故皆名大。或復大智即智大性，具解二空故。然《瑜伽．攝異門分》云「大智者，經無量劫修，名為大智。」即七大性中時大性也，故知忍名為大亦同於智。又釋：如《智度論》第六言「大忍成就者，以等忍、法忍此二增故，名為大忍。」具足，即成就義。有多復次。或可成就是得，謂得勝品名之為大忍。故彼論釋云：此二忍增長名為大忍。又解：今言具足，即具三忍，謂耐怨害忍、安受苦忍、諦察法忍。然準《無盡意經》，即由具足大忍能成就大智。彼經云「修四忍具足智慧，一於求法時忍他惡罵、二不避寒熱風雨等、三隨和上阿闍梨行、四於求法時忍空無相。」準此即應以下釋上大智所以。

經　住大慈悲心，有大堅固力。

贊曰：常攝有情德。故《法華經論》云「攝取眾生方便者，如經以慈修身。既慈能無樂與樂，悲有苦能拔其苦，故能攝取眾生。」俱言大者，異二乘故，非佛不共德中大悲，彼唯佛成名不共故。有大堅固力者，常行不捨名為堅固，故《思益經》第一云「菩薩有四法，堅固其心而不疲倦：一於眾生起大悲、二精進不懈、三信解生死如夢、四正思惟佛之智慧。」此意由愍眾生精進不懈，見生死苦如夢不實，思求佛智，故行慈悲其心堅固。

經　歷事諸佛不般涅槃。

贊曰：侍佛不滅德。於一切佛常修正行，云歷事諸佛，為度眾生無息時故、不求般涅槃故。《辨中邊論》云「由利他不息」。

經　發弘誓心盡未來際。

贊曰：弘誓無窮德。發四弘願，能盡未來。

經　廣於佛所深種淨因。

贊曰：深殖善因德。即《法華經》等云「於諸佛所殖眾德本」。即於佛所修十供養，名為淨因。所求菩提、所修十供養，二種俱因，或淨之因、或因即淨。

經　於三世法悟無生忍。

贊曰：了法無生德。悟三無生忍。依空脫門觀遍計性，悟本性無生忍；依無願脫門觀依他起，悟自然無生忍；依無相脫門觀圓成實，悟惑苦無生忍。問：遍計體無、圓成常住，今此經文云三世法，如何得云觀於三性得三種忍？答：於依他上觀二我無，即依他中亦有圓成，非即離故。故《辨中邊》頌曰「虛妄分別有，於此二都無，此中唯有空。」此意有虛妄分別，於此之上二我皆無，此依他中唯有真空。故三世者，但舉依他顯餘二性。

經　逾於二乘所行境界。

贊曰：緣境不共德。二乘緣境，行相可得。菩薩不爾，故無性《攝論》第八云「無分別智於真如境相似而行」。此意真如無一切相，智稱於如亦無行相。又了二空，彼唯了一，故逾二乘。

經　以大善巧化世間。

贊曰：善巧化生德。依六神通及十二種方便善巧外六種中而化世間，或依大乘說蘊界等諸善巧法以化世間。簡小乘故，名大善巧。

經　於大師教能敷演。

贊曰：闡揚聖教德。以能依彼《瑜伽》八十一〈攝釋分〉中解釋之法，故云於大師教能敷演。已得總持殊勝四辨，故能敷演，住善慧地故。

經　祕密之法甚深空性皆已了知，無復疑惑。

贊曰：了法無疑德。祕密，即四祕密。即三空性，名為甚深。如《法華論》釋。諸佛智慧有五甚深，智慧之性亦名智慧故。一義甚深、二體、三內證、四依止、五無上，非二乘境故名甚深。後智能了、根本智知，事理疑盡，故無復惑。

經　其名曰無障礙轉法輪菩薩、常發心轉法輪菩薩、常精進菩薩、不休息菩薩。

贊曰：第三、列名。有五十三。德廣名高見聞獲益，不可具列，略舉爾許。於中立名，或從本願、或從德行，自他勝利以立其名。初二說法、後二精勤。說法修勤對，皆以能降二四種魔，故轉法輪無有障礙，得說不退轉，故轉不退輪、故無障礙。弘法無息，悲念有情故。常發心為物轉法，得樂說不退轉故。以得樂說無斷辨故，常發心轉，自利恒勤，故名常精進。利他常策，故名不休息。或他利自利對。

經　慈氏菩薩、妙吉祥菩薩、觀自在菩薩。

贊曰：慈氏，梵音梅呾麗曳，此云慈氏，或云那。即慈姓中生，或本性行慈。或云曳尼，即女聲中，以母懷慈。曼殊室利，此云妙吉祥。阿縛盧枳帝濕伐邏耶，此云觀自在。此三初即與樂拔苦，吉祥與樂、觀音拔苦，與樂拔苦對。

經　總持自在王菩薩、大辯莊嚴王菩薩。

贊曰：於第九地能離二愚、具足四辯，故總持自在。具足七辯，常為大乘，名大辯莊嚴。持法說法對。

經　妙高山王菩薩、大海深王菩薩。

贊曰：智慧難仰如妙高山王，其定叵測猶如大海。智定自在，俱譬如王，智高定邃對。

經　寶幢菩薩、大寶幢菩薩、地藏菩薩、虛空藏菩薩。

贊曰：了有高勝如寶幢，了空高勝名大寶幢，了有了空對。大悲荷負遍地為藏，能以虛空而為寶藏，大悲大智對。

經　寶手自在菩薩、金剛手菩薩、歡喜力菩薩、大法力菩薩。

贊曰：此有二對。手出珍寶能破貧窮。智手能壞自他二障，名金剛手。濟貧破障對。歡喜意樂常行難屈，云歡喜力。大乘法施能摧伏他無明等障，或自依法除諸障故，名大法力。難屈降他對。

經　大莊嚴光菩薩、大金光莊嚴菩薩。

贊曰：以大智定光而自莊嚴，名大莊嚴光。以《金光明最勝王經》而利於物，名大金光莊嚴。簡自利他，故名為大。自嚴嚴他對。

經　淨戒菩薩、常定菩薩、極清淨慧菩薩。

贊曰：此三三學因，各得圓備。據實齊修，從本願說。大福大智對。戒福慧智，定通二種。或從於智，能發智故。

經　堅固精進菩薩、心如虛空菩薩、不斷大願菩薩。

贊曰：以三練磨策勤無退，名堅固精進。其心無礙如虛空。四弘不捨，名不斷大願。不退常修對。如空，通二。

經　施藥菩薩、療諸煩惱病菩薩、醫王菩薩。

贊曰：施藥療身病，療煩惱者除心疾，醫王具除。療身療心對。

經　歡喜高王菩薩、得上授記菩薩。

贊曰：若見眾生含咲，先言令生歡喜，而得自在，名高王。處灌頂位，得上授記。他進自進對。

經　大雲淨光菩薩、大雲持法菩薩、大雲名稱喜樂菩薩、大雲現無邊稱菩薩。

贊曰：大法智雲含眾德雨，名大雲，餘皆準此。智能除垢闇名淨光，貪諸功德名持法，除闇持法對。美名遐布聞者皆喜樂。樂，音五孝反。名遍十方，云現無邊稱。他樂遠聞對。

經　大雲師子吼菩薩、大雲牛王吼菩薩、大雲吉祥菩薩、大雲寶德菩薩。

贊曰：所作決定名大師子吼，能摧怨敵名大雲牛王吼，上二能作能降對。能生大福利名吉祥，善法自嚴名寶德，他自獲益對。

經　大雲日藏菩薩、大雲月藏菩薩、大雲星光菩薩大、雲火光菩薩。

贊曰：破不善闇如日，能令安樂如月，破惡證真對。種種明照如星，隨情成就如火光，能照能成對。

經　大雲電光菩薩、大雲雷音菩薩。

贊曰：於生死夜能作照明，示於正道名電光，說法驚利如雷音，示道驚悟對。

經　大雲慧雨充遍菩薩、大雲清淨雨王菩薩。

贊曰：法能生智名慧雨，法能除障名清淨雨。有威力故如雨，無不利故充遍。生善滅惡對。

經　大雲華樹王菩薩、大雲青蓮華香菩薩、大雲寶旃檀香清涼身菩薩。

贊曰：因行已圓將得覺果，名華樹王。能敷妙理開眾生眼，功德遠聞，名青蓮華香。得清淨法身，具五分香，名寶栴檀香。清涼身在法雲地，得諸功德充滿法身。成因現果對。初二是因，以華得果故；後一為果，云涼身故。

經　大雲除闇菩薩、大雲破翳菩薩。

贊曰：能破癡闇名除闇，能破二執名破翳，破闇除執對。

經。如是等無量大菩薩眾。

贊曰：總結。

經　各於晡時從定而起，往詣佛所，頂禮佛足右繞三匝，退坐一面。

贊曰：詣佛文段有四，如前分別。

經　復有梨車毘童子五億八千。

贊曰：第三文段分為四，此標類舉數。舊云離車或云離咕毘，今云利車毘，有云王種，有云婆羅門姓。準《維摩經》無垢稱云五百長者子，不言王種。或是王種亦名長者，如祇域長者。

經　其名曰師子光童子、師子慧童子、法授童子。

贊曰：第二、列名，有二：初列、後結。有決定智光，有決定慧，能以正法授諸有情，如次配三。

經　因陀羅授童子、大光童子、大猛童子、佛護童子、法護童子、僧護童子。

贊曰：從天帝乞，帝所授與，名因陀羅授。能以智火破自他闇名火光，勇決修道名大猛。佛法僧念，名佛護等。

經　金剛護童子、虛空護童子、虛空吼童子、寶藏童子、吉祥妙藏童子。

贊曰：如名準釋。

經　如是等人而為上首。

贊曰：結。

經　悉皆安住無上菩，提於大乘中深信歡喜。

贊曰：歎德。至不退位，云安住菩提。又能為護法城，住持正法，云安住菩提。證不壞信，深生歡喜。

經　各於晡時往詣佛所，頂禮佛足，右繞三匝，退坐一面。

贊曰：詣佛。

經　復有四萬二千天子，其名曰：喜見天子、喜悅天子、日光天子、月髻天子、明慧天子、虛空淨慧天子、除煩惱天子、吉祥天子。如是等天子而為上首，皆發弘願護持大乘，紹隆正法能使不絕。各於晡時往詣佛所，頂禮佛足，右繞三匝，退坐一面。

贊曰：次列諸天，文亦有四，如前。多是三十三天及四王天，以近先列。世俗立名，不可具釋。歎德中有二：一發四弘願、二守護大乘。守護大乘即攝受正法，攝受正法堪能荷負四種重任，如《勝鬘經》說，故能紹隆正法。正法有三，謂正證、正行、正教。自能令他依正教、起正行、證正果、故使不絕。《彌勒問論》有五法攝取妙法：一為報佛恩故、二為自身令妙法久住、三供養諸佛、四為欲利益眾生、五難得妙法故。準《寶雨經》第十，成就十法能攝正法：一於末法無有能持，有能受大素呾纜者，恭敬供養；二為他說法；三見能修學深生歡喜；四聽聞正法無有希望；五於法師起導師想；六能於正法起甘露想；七能於正法起仙藥想；八能於正法起良藥想；九能專求正法不顧身命；十希求正法起修行想。

經　復有二萬八千龍王，蓮華龍王、𧫦羅葉龍王、大力龍王、大吼龍王、小波龍王、持駛水龍王、金面龍王、如意龍王，如是等龍王而為上首，於大乘法常樂受持，發深信心稱揚擁護。各於晡時往詣佛所，頂禮佛足，右繞三匝，退坐一面。

贊曰：文亦有四，如前。蓮華，此依華池住。翳羅，此云樹。鉢拏，此云葉。依此樹葉住，或食此葉，即善住龍王。乃至如意，依珠說名。歎德有三：一受持正法、二起深信心、三讚說守護。

經　復有三萬六千諸藥叉眾，毘沙門天王而為上首，其名曰：菴婆藥叉、持菴婆藥叉、蓮華光藏藥叉、蓮華面藥叉、顰眉藥叉、現大怖藥叉、動地藥叉、吞食藥叉，是等藥叉悉皆愛樂如來正法，深心護持不生疲懈。各於晡時往詣佛所，頂禮佛足，右繞三匝，退坐一面。

贊曰：列藥叉眾，文亦分四。藥叉，此云勇健，亦云捷疾，亦攝地行諸邏剎娑。邏剎娑，此云暴惡。歎德有三：一愛正法、二能護持、三不疲倦。

經　復有四萬九千揭路荼王，香象勢力王而為上首。

贊曰：鳥王眾：此云妙翅，下隨舊譯亦云金翅。力勢如香象，或有勢力能怖香象。或可鳥象類別，即香象王。

經　及餘健闥婆、阿蘇羅、緊那羅、莫呼洛伽等山林河海一切神仙，并諸大國所有王眾、中宮后妃，淨信男女，人天大眾悉皆雲集。

贊曰：總舉餘眾。

經　咸願擁護無上大乘，讀誦受持書寫流布。

贊曰：歎德有四，一願擁護、二自誦持、三書寫、四流布。

經　各於晡時往詣佛所，頂禮佛足，右繞三匝，退坐一面。

贊曰：詣佛。

經　如是等聲聞、菩薩、人天大眾、龍神八部既雲集已，各各至心合掌恭敬，瞻仰尊容目未曾捨。

贊曰：總結，有二：初結、次儀軌。求法專誠故至心，表冥所說故合掌。崇仰曰恭，恭深曰敬。覩相嚴形，希成佛果，故瞻仰尊容。更無異盻，云不暫捨。

經　願樂欲聞殊勝妙法。

贊曰：說因成就。因眾欲聞，佛方可說。

經　爾時薄伽梵於日晡時從定而起，觀察大眾。

贊曰：發起序，有二：此初時成就，及說法所依威儀成就，即審機宜也。或名說儀圓滿，具包義故。

經　而說頌曰：「金光明妙法，最勝諸經王，甚深難得聞，諸佛之境界。我當為大眾，宣說如是經。」

贊曰：此標說成就。有二十四頌，大分為三：初一行半，總標深妙，許為眾宣。次二十行半，別標所說，歎勝令習。後有二行，總結勝益，讚人勸學。此即初也。頌者，舊曰偈，梵云伽他，訛故云偈。頌，歌美之義，即此諷誦。前未長行，即作誦故。問：諷誦、應頌，二頌何別？答：應頌之頌是教，諷誦之誦是言。問：云何諷誦是言？應頌是教？答：《瑜伽》八十一云「應頌者，謂長行後宣伽陀。」此意此伽陀直詮諸義。諷誦者，論云「謂以句說」。此意以句說彼所說。一行半中，初二句標能詮教、次二句標所詮義、後二句許當為說。以能詮彼菩提涅槃深因妙果，故為最勝，是諸經王。標所詮中，準《大乘莊嚴經論》云「求法有四因緣：一為色、二為非色、三為神通、四為正法。為色者，相好因故。為非色者，滅煩惱病因故。為神通者，自在因故。為正法者，無盡因故。」如《梵天王問經》說「菩薩求法具足四想：一者如妙寶想，難得義故。二如良藥想，除病義故。三如財物想，不散義故。四者如涅槃想，苦滅義故。」由法是相好莊嚴因，故如妙寶想。由法是滅煩惱病因，故如良藥想。由法是神通自在因，故如財物想。由法是正法無盡因，故如涅槃想。今此經中甚深難得聞，標初三因俱難得故。諸佛之境界，標第四因，以大涅槃唯佛與佛乃能究盡，是佛所得，云是佛境界。此標下所說世出世間因果皆盡如是者，總指此經。

經　「并四方四佛，威神共加護，東方阿閦尊、南方寶相佛、西方無量壽、北方天鼓音。」

贊曰：下二十行半，別標也。於中分四：初三行半標。〈壽命〉下盡〈滿願品〉，經之正宗。正所明法，謂二因二果。二、「眾生身不具」下有六行頌，標正宗之中舉能勸學。三、「護世四王眾」下有五行頌，標〈觀察品〉已下乃至付囑流通分中正所修行。四、「若有聞是經」下六頌，標諸品中讚勸持讀。初三行半中復分為七：一、一行半標〈壽量品〉；二、「我復演妙法」一句，標〈三身品〉；三、「吉祥懺中勝」等二句，標〈懺悔品〉；四、「淨除諸惡業」等二句，標〈滅業障品〉；五、「常與無量樂」，標〈淨地品〉、〈蓮華喻讚品〉、〈金勝陀羅尼品〉；六、「一切智根本」，標〈重顯空性品〉；七、「諸功德莊嚴」，標〈依空滿願品〉。此即初也。釋迦四佛同說此經，故云并四方四佛。四佛因緣，如《觀佛三昧海經》第七說。阿閦佛等四佛言：「我念曾昔空王佛所出家學道，時四比丘共為同學。佛涅槃後，入塔觀像，見眉間相如佛無異，願除我罪，如大山崩五體投地懺悔諸罪。依此因緣，後八十億阿僧祇劫不墮惡道，常見諸佛，於諸佛所受持甚深念佛三昧。得三昧已，諸佛現前授我記別。東方有國名妙喜，彼佛名阿閦，即第一比丘是。南方有國名歡喜，佛名寶相，即第二比丘是。西方有國名極樂，佛名無量壽，即第三比丘是。北方有國名蓮華莊嚴，佛名微妙音，即第四比丘是。」問：何故四佛同說此經？答：為彰四德并釋迦，即顯佛果所有五法，謂四智真如攝得菩提涅槃皆盡。

經　「我復演妙法，吉祥懺中勝，能滅一切罪，淨除諸惡業。」

贊曰：第二三四。復演妙法，標三身無上菩提，故云妙法。吉祥懺中勝，依願三身而行懺悔，懺悔中勝。能滅一切罪者，三世三業、三界苦果及三煩惱，其能折伏除滅，故下經云「金光明鼓出妙聲，遍至三千大千界，能滅三途極重罪，及以人天諸苦厄。」言淨除諸惡業，標下〈滅業障品〉。業及業因俱名惡業，故《唯識論》云「業之眷屬，亦立業名。或惡因所發業、感惡果業，亦名惡業。以可惡故，三界俱是。或無種性者，但除三途八難之業。」

經　「及消眾苦患，常與無量樂，一切智根本，諸功德莊嚴。」

贊曰：初句屬標〈滅業障品〉。前句諸惡業是因，此所感惡果通三界果。若約無性，但三塗八難及八苦少分，不離生老死并五盛蘊苦。常與無量樂，標下〈淨地〉、〈蓮華讚〉、〈金勝〉三品，修六度行，得十王果并佛位故，無性與人天樂，有性與佛位等。一切智根本，標〈重顯空性品〉。以真如理是真空性，名如來藏，與諸功德為依為持故。《寶性論》釋無始時界，界是法因。即以真如為諸法因。因稱為本，故為智本。以一切智證真如，故偏言一切智本。據實了俗，由證於真。亦為一切種智本，據證智說略其種智，或一切智非是二中一切智也。此是總言一切諸智，即十智四智等名一切智。如皆是本，故云一切智根本。諸功德莊嚴，標〈依空滿願品〉。由依真理而以起修，既證德本，故能圓滿一切功德真實莊嚴。如《般若經》嚴土嚴身，皆令觀理方始得圓，此經亦爾。

經　「眾生身不具，壽命將損減，諸惡相現前，天神皆捨離。」

贊曰：下標正宗之中舉能勸學。於中分二：初三行半，舉諸苦難，令生厭離；後兩行半，顯經能除，令忻修學。初復分二：初二行明惡果、後一行半明苦因。初中又二：初一行內身苦、後一行外緣苦。此即內身。身不具、闕諸根，即生苦收，或病苦攝。壽命將滅，業盡緣終，或枉橫捨壽，即死苦也。諸惡相現者，鳥鳴百怪、頭上華委，四大乖違色相衰變，即病老苦。如次生死老病苦。壽命未盡，由修福業，百神扶衛諸業盡。若現前不能修善，善神捨離。

經　「親友懷瞋恨，眷屬悉分離，彼此共乖違，珍財皆散失。」

贊曰：外緣苦。親友懷瞋恨，怨憎會苦。眷屬悉分離，愛別離苦。彼此共乖違下二句，求不得苦。

經　「惡星為變怪，或被邪蠱侵，若復多憂愁，眾苦之所逼。」

贊曰：明苦因。初一行外苦因，後半行內苦因。

經　「睡眠見惡夢，因此生煩惱。」

贊曰：內苦因。

經　「是人當澡浴，應著鮮潔衣，於此妙經王，甚深佛所讚，專注心無亂，讀誦聽受持。」

贊曰：下明經力能除，令忻修學。有三：初半修行儀、次一行正修行、後一行結經功力。正修行中，初二句明所學法、後二句明正修行。於讀及誦若聽并受持，皆須專注心無散亂，即讀誦等生聞慧、受持生修慧、影顯思慧。或專注心不亂生思，餘是聞修，三慧具足。又澡浴著淨衣是戒學、專注是定學、讀誦等是慧學。令依此經修其三學。

經　「由此經威力，能離諸災橫，及餘眾苦難，無不皆除滅。」

贊曰：結功德力。

經　「護世四王眾，及大臣眷屬，無量諸藥叉，一心皆擁衛。」

贊曰：下標流通分。有五行，標正所修行。此標〈觀察人天品〉、〈四天王護國品〉、〈無染著品〉、〈如意品〉。

經　「大辯財天女、尼連河水神、訶利底母神、堅牢地神眾。」

贊曰：此一行標〈大辯財天女品〉、〈吉祥天女〉及〈增長財物品〉、〈堅牢地神品〉。訶利底此云青色，是羅叉鬼母，有五百子，極護三寶并小男女。

經　「梵王帝釋主，龍王緊那羅，及金翅鳥王，阿穌羅天眾，如是天神等，并將其眷屬，皆來護是人，晝夜常不離。」

贊曰：標〈僧慎爾耶藥叉大將品〉、〈王法正論品〉、〈善生王品〉及〈諸天藥叉守護品〉。又解：正了知，即訶利底母神中標。若〈王法正論〉、〈善生王品〉皆在我當說是經頌中標，以同佛說故一處標。

經　「我當說是經，甚深佛行處，諸佛祕密教，千萬劫難逢。」

贊曰：標〈授記品〉已下。甚深佛行處，標〈授記品〉、〈療病品〉、〈長者子流水品〉、〈捨身品〉。無上菩提，唯佛能了，名佛所行處。〈療病〉等品是佛因行。諸佛祕密教等二句，標已下諸品。諸佛所護，要大乘根熟而方與之名祕，深妙難解名密。由此千萬劫難得聽聞，故今得聞讀，歎并付囑。

經　「若有聞是經，能為他演說，若心生隨喜，或設於供養。」

贊曰：下六行，第四段標流通分諸品之中勸讚持讀。於中分三：初一行標勸持讀、次三行明得益、後二行教持軌。此即初也。《辨中邊論》有十法行頌「謂供養、書寫，施他、聽、披讀，受持，并開演，諷誦及思、修。」一謂供養、二書寫、三施他、四聽聞、五披讀、六受持、七開演、八諷誦、九思惟、十修習。初八聞慧，思惟思慧，修習修慧。此中聞是經是聽聞，演說即開演，供養即初行。略舉三行，聽聞、供養，自利；演說，利他，故且舉三，實有十種。隨喜者，於十法行各有四種：一自作十法行、二教他、三慶慰、四隨喜。此且舉易，影彰於餘。

經　「如是諸人等，當於無量劫，常為諸天人，龍神所恭敬。」

贊曰：第二、明得益，有三：初、得衛護。此初也。

經　「此福聚無量，數過於恒沙，讀誦是經者，當獲斯功德。」

贊曰：第二、成勝因。

經　「亦為十方尊，深行諸菩薩，擁護持經者，令離諸苦難。」

贊曰：三、聖所護。

經　「供養是經者，如前澡浴身，飲食及香華，恒起慈悲意。若欲聽是經，令心淨無垢，常生歡喜念，能長諸功德。」

贊曰：教持經軌，分二：初一行令利他、後一自利。

經　「若以尊重心，聽聞是經者，若生於人趣，遠離諸苦難。彼人善根熟，諸佛之所讚，方得聞是經，及以懺悔法。」

贊曰：總結勸。有二：初一行結得勝果勸、後一行結成勝因勸。得果有二：初生人趣有漏果。遠離諸苦難，非但離諸難，亦得涅槃果。或創標宗未說深果，但云人趣得離八難；若說勝果，恐初機人未能信故。

金光明最勝王經疏卷第一

