#----------------------------------------------------------------------
#【經文資訊】大正新脩大藏經 第 20 冊 No. 1041 觀自在菩薩心真言一印念誦法
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1041
觀自在菩薩心真言一印念誦法(千手千眼軌出)

大興善寺三藏沙門大廣智不空奉　詔譯

夫修行者欲念誦時，先應誦清淨真言七遍。真言曰：

oṃ　śu　ddhe　nu　śā　ddha　nā　ya　svā　hā　

由誦此真言，則獲得三業清淨，則成以功德法水灑浴身心。則結觀自在菩薩印。

二羽相叉作拳，以禪度出外直竪即成。誦心真言七遍。真言曰：

oṃ　ā　ro　li　k　svā　hā　

由結此印及誦真言，即成三昧耶。又結前印誦真言三遍，以印左繞三匝，則成辟除一切諸魔障者。又結前印誦真言三遍，以印右轉三匝，則成結界。

則想身前八葉蓮華，又結前印誦真言七遍，以禪度向身招之。

則觀自在菩薩并蓮華部一切聖眾皆來集會，則以二手捧閼伽香水器，當額奉獻誦真言七遍，想浴聖眾。

又結前印誦真言七遍，則成獻蓮華之座。

又結前印誦真言三遍，則成塗香供養。

又結前印誦真言三遍，則成華鬘供養。

又結前印誦真言三遍，則成種種天妙飲食供養。

又結前印誦真言三遍，則成燈燭供養。

又結前印當心誦真言七遍，則想自身坐於八葉蓮華臺中，相好威光具足圓滿，等同觀自在菩薩。於蓮華八葉每一一葉上，各有一如來入定，面向觀自在菩薩。行者以如是觀念極令分明，舉印於頂上散。

則取念珠蟠於掌中，合掌當心，誦加持念珠真言七遍。真言曰：

oṃ　vai　lo　ca　na　ma　la　svā　hā　

則二手當心，各聚五指如未敷蓮華形，當心誦真言，不緩不急歷分明不應出聲。寂靜念誦，每與真言後字聲齊移一珠，於心真言句中去初後字。念誦之時勿令散亂，身心凝寂更不異緣，唯觀本尊專注念誦。則觀想身前八葉蓮華上，有觀自在菩薩相好圓滿處月輪中，復觀自身同彼觀自在菩薩等無差別。念誦數畢，捧珠頂戴，起慈悲心發大誓願：「一切有情所希望世間殊勝上願，速得成就。」則安珠本處。

又結前印當心，誦真言七遍，即成三昧耶。

復以印加持自身五處，所謂額上、右肩、左肩、心上及喉，是名五處，各誦真言一遍加持，頂上散印。

又結前印如前，獻五種供養，各誦真言一遍，則成廣大供養。則以二手捧閼伽水，當額奉獻，誦真言一遍。

又結前印左轉一匝，則成解界。

又結前印，以禪度向外擲之，誦真言三遍，舉印安頂，則成奉送一切聖眾。

又結前印加持自身五處，各誦真言一遍，則成被甲，頂上散印。

修行者如是依此祕密法要，精誠念誦作意修持，一切所為速得成就，世出世間諸願圓滿，業障消除，三昧現前，不轉此身騰空自在隨意，即往十方淨土歷事諸佛，速成無上菩提。

觀自在菩薩心真言一印念誦法

八家祕錄云：

觀自在菩薩心真言一印念誦法(仁)不空

此中仁者圓仁，即慈覺大師之諱也。此本則慈覺請來也。

