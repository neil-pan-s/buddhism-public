#----------------------------------------------------------------------
#【經文資訊】大正新脩大藏經 第 21 冊 No. 1201 底哩三昧耶不動尊聖者念誦祕密法
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

底哩三昧耶不動尊聖者念誦祕密法卷下

大興善寺三藏沙門不空奉　詔譯

無動金剛寶山印第一

金剛堅固內相叉，　　是名寶山身密印，
種種供養并護身，　　加持本明頂上散。

無動金剛頭印第二

禪度入掌把為拳，　　置安頂上名頭印，
思此全身聖者前，　　靜坐安心作觀照。

無動金剛髻印第三

戒方檀慧內相叉，　　忍願堅合進力附，
禪智二度背相著，　　屈入戒方相叉內，
與二無名面相著，　　舉印置安左髻中，
是名無動金剛髻。

無動金剛眼印第四

準前髻印，翻手倒垂至額前，即名無動金剛眼。

無動金剛口印第五

檀慧二度內相叉，　　戒方雙押內叉上，
忍願竪合進力附，　　禪捻戒背智捻方，
是名聖者金剛口。

無動金剛心印第六

戒方檀慧內相叉，　　忍願竪合屈進力，
禪智並捻忍願文，　　是名無動金剛心。

無動金剛師子奮迅印第七

準前無動金剛甲，　　唯改進力頭相拄，
起立頻伸虎舞勢，　　遶壇行道辟除魔，
師子頻伸大奮迅，　　是名五股金剛印。

無動金剛火印第八

禪捻三度背為拳，　　進度獨舒指定掌，
散開五度如猛焰，　　是名無動金剛火。

無動金剛法螺印第九

二羽各如無動劍，　　掌內鉤鎖狀猶環，
忍願竪合頭相拄，　　進興忍背重相著，
力度願背亦如是，　　是名無動法螺印。

無動金剛索印第十

禪捻三度背為拳，　　進度直舒觀羽握，
力度屈捻智如環，　　是名無動金剛索。

明曰：

「曩麼三曼哆嚩日囉(二合)𧹞阿(引)波舍伴闍那吽泮吒(半音)」

無動金剛劍印明，　　能成就一切事業。

明曰：

「唵阿者羅迦拏(引)勃馱制吒迦吽吽佉醯佉醯伊能魚哩(二合)醯摩𤚥賀唎尾沙索鉢多(二合)惡紇哩(二合)訶吽(引)泮吒阿哩耶(二合)者羅阿(引)蘖車緊至羅夜思伊(引)能迦哩羅耶(二合)句嚕耶麼莎縛(二合)訶」

持明行者每常食時，出一分殘食供養本尊像，歡喜擁護所求皆得，終不空過。復誦無動金剛根本明。

無動金剛解界明印第十一

持明行者念誦了，即解前所結火界及牆界已，灌頂印竪二小指頭相拄是也。當誦燈焰如來解界明，以印左轉即成解界，前火院界是也。燈焰如來解界真言曰：

「曩麼悉底哩也(二合)陀嚩拏哦哆喃唵紇哩(二合)」

誦密語已，重以香花如法供養，懺悔三業。即結部母印護身，方可起去，轉誦大乘方廣理趣，諸善事隨修行。

持明行者每欲食時，以事業金剛真言加持自身中種子，加鑁字復誦十力明八遍乃食之。明曰：

「曩麼三曼哆鑁」

十力明曰：

「曩謨薩嚩母馱冐地薩怛嚩(二合)喃唵麼蘭捺泥帝(引)孺𢖲㗚寧莎縛(二合)訶」

如是先成就本尊訖，所餘觸食以成辦諸事心明供養所應食者，當用不空威怒增加聖者不動尊明誦一遍，受者歡喜，當隨行者而護念之。每日如是供養不得斷絕，常得本尊護念，諸魔不能為害。施食已，如常禮懺依法念誦。於中夜分欲消息時，即結先莊嚴印。

無動金剛光莊嚴印明第十二

慧手翻掌彎心上，　　定掌還來心上合，
加持本明安頂上，　　便開二手順身摩，
能除障難得成就，　　以護身故名莊嚴。

光莊嚴明曰：

「曩麼悉底哩也(四合)陀嚩(二合)拏伽哆喃薩嚩怛他蘖哆喃摩訶三昧耶伽底伽帝三曼帝三摩蘖羅嚩(二合)摩他薩羅婆多羅(二合)路計達麼馱埵底多僧伽帝莎嚩(二合)訶」

作前法已，應如過去燃燈佛禮拜法，金剛合掌，長舒二臂於頂上，面東令面著地，長展二足以心著地。如是禮拜時，觀念一切諸佛菩薩，唯願攝受我等作最上成就，哀愍故。如是三迴已後隨意消息，心念明相作速成就相。

無動金剛事業求願第七

爾時釋迦牟尼佛告執金剛菩薩言：「我今為汝說無量神通力無動金剛法，能利益成就一切事業。若修行者菜食長齋或菓子等，誦滿一萬遍已，於月八日或十五日一日一夜大作供養，於像前取苦練木和蘇燒，一呪一燒滿一千八遍。作此法已，然後所作一切事法皆得成就。行者出語令縛即縛，及問事等，能摧折樹木墮落飛鳥，能令一切泉池枯渴，亦能令人鬪諍獲勝。得此已，亦能團風而為一團。

「又法於月蝕夜，取未著地牛糞塗曼荼羅，種種香花散於壇上，置大般若經前。取純色犢子牸牛蘇一兩，置熟銅椀中，取佉陀羅木為齒木，并攪蘇明不限遍數，令種種成就。

「又山峯頂上不喫食，誦滿十萬遍，即得見一切伏藏。

「又用乳作火法誦一千八遍，沃火燒，能除疫病。若共一切人論議，即得彼人口噤不論。

「又法取句瀘草和蘇乳蜜，加持沃火中燒，誦十萬遍，能除大疫病。

「又取蓮花和蘇酪蜜，誦明沃火中燒，誦明十萬遍，蓮華吉祥天與行者願。

「又法於臨近海河口，入水至胸，誦明三十萬遍，得尾沙耶。

「又誦明以華擲火中燒，隨華色得衣。燒穀米，得穀米。

「又取尾邏縛木，誦明燒十萬遍，即得囉闍。

「又取必哩養隅木，誦明燒，能令一切人愛念。明柏木燒，即得無量僕從。明大麥燒，得為大長者。

「次說畫像法。畫無動尊，身著赤土色帬衣，左垂辮髻，眼斜視，手執劍索，坐寶蓮華，嚬眉嗔面，作怖三世狀。如是畫已，於流水河海岸上如法安像。行者自身亦著赤色衣，心無染著寂靜乞食為活。於像前誦五十萬遍畢已，即於夜中以薝蔔木火燒，一明一燒擲火中滿一萬遍，即見無動聖者現前，自身得為如來使者，得三摩地共菩薩同位。

「又法取尸陀林中帛，畫無動金剛像，以自身血淡作色。安置像面向西著，行者面向東坐念誦，每時三時澡浴著濕衣，對像面前誦明十萬遍，即施一切鬼神食。又於黑月八日夜，取摩奴沙坐其上，誦明一萬遍已，彼摩奴沙動身，行者必不得怕。彼口現出大開敷蓮華，即把取，能令行者身如十五六童子，髻如連環，遊歷天地得大明王。

「又於像前每日二時念誦，隨力供養，燒沈水香。如是滿足六月，自見得尾沙耶主。

「又法取旗幡，誦明一千遍，執於軍陣前，能破他陣。

「又法欲禁他軍令不得動者，於旗幡上畫無動尊，身作黃肉色，四面上下出牙，四臂，作怖畏瞋怒狀，遍身火焰，作吞他兵勢。持法人以旗示彼人，又想聖者以羂索縛彼兵眾，彼即無能動也。

「四面無動金剛明曰：

「曩麼三曼哆嚩日羅(二合)𧹞始麼(二合)舍囊悉體(二合)迦播羅楞訖哩(二合)哆戶怛嚩賀姥儞𡁠嚩(引)路囉馱縛(二合)能瑟吒邏(二合)迦囉邏娜捨曩步惹誐跛哩吠瑟徵擔捨唎邏底榮捺囉曩野曩迦賀護姥訖哆(二合)吒賀三者咄姥佉尾訖哩(二合)怛嚕(引)跛莽賀避沙拏也怛儞也(二合)他唵尾訖哩哆尾迦吒尾迦邏摩賀囉𠼐(二合)哆尾瑟他姥怛羅契駐(尼去反)齒瑟吒賀囉案怛囉莽羅馱羅者咄姥母佉入嚩(二合)邏那比路馱嚩(二合)計奢吽嚩日囉(二合)嚩日㘑(二合)蘖羅(二合)吽泮吒莎嚩(二合)訶」

「若欲令他相鬪者，取鳥鴿鵄梟羽明燒，即得鬪諍。

「若欲令燒設都嚕卒者，取稻糠燒。當燒之時，想聖者以索縛彼捨都嚕，將向南方，困苦吐血。彼等族類皆不得存也。

「又法欲令設都嚕卒，取土鹽蠟，苦練葉相和擣為泥，捻作彼形狀，置地上斫斷，即卒。

「若明稻穀燒，令彼捨都嚕即貧窮。

「若欲令大人愛樂者，以鹽作彼形狀，段段斫之。誦滿七日，彼即愛樂。又取俱蘇摩花明燒十萬遍，得夜叉女來，於三事中所求皆得。

「又明曼荼羅花，稱彼人名，即令橫亂。

「明鹽燒，即得天女來，所使隨意。

「明安息香燒者，得闍羅歡喜。

「又畫像法。先畫釋迦牟尼佛像，畫文殊師利童子像，畫執金剛菩薩作微㗛面，手執金剛杵。於執金剛下，畫無動聖者種種莊嚴。即於彼前誦明五十萬遍，然後作一切事皆得稱意。

「若欲令降他兵，即結無動聖者眼印，作瞋怒聲稱吽字。以心想令魍魎捉彼，乃降。取尸陀林灰加持七遍與彼人，即得愛樂。

「又法取牛黃加持七遍，點自身額上，能令眾人見者愛樂，毘那夜迦不能損害，熾焰成就故。

「又法於己身上布明梵字，彼羅剎眾退散百由旬外。又被毒蛇，經半年不差，明之即差。

「又於壁上畫劍契，又畫句律迦大蛇纏劍上，其劍周圍有火焰。即加持千遍，以示病者，病者即下語。加持一百八遍，病者常蒙聖者擁護。每日加持殘食，置淨處供養聖者，常得如願。

「行者瞋怒結心印稱吽字，一切惡雲退散。

「又取棘針和羅視迦油明燒，能止大雨，能令行者成結大界，亦成就千種事業。

「又說無動尊金剛畫像法。身著赤土色衣，左垂辮髻，斜視，童子狀，手執金剛杵及寶棒，眼微赤，坐石上，瞋怒，遍身火焰。於像前結愛樂一切印契，皆得成就。依前法作所樂騰空隱形及所愛法，隨意成就。縱無畫像，獨處閑靜或在寺中或山窟中離雜閙處，所求者一切皆得成就。

「加持患瘧病者，即自縛下語。

「加持鏡，亦得像現，問事皆說。

「取童子或童女置道場中，召神入令下壇中，問一切事皆得。

「次欲成就繫迦羅法，於月一日日中時，著種種香華供養，不歇誦明一百八遍，念壇中一切諸佛菩薩。每日念誦，滿一月日，如法供養已，用苦練木柴燒火，遏迦木上塗蘇，白芥子加持燒火，從黃昏燒火至夜半。乃至日出，繫迦攞即來，語行者言：『使我作何事？』行者攝受已後，常隨行者，所使必得隨順。乃至使往天上取天女，即將來。所須飲食齒木水等，皆得給侍。」

底哩三昧耶無動尊聖者念誦祕密法卷下

復次如前建立曼荼羅，應取一千蓮華，一華一誦安中台以為奉獻。然後引弟子入，告三昧耶言(為諸欲清淨誓)羯磨曼荼羅品。

復次成就像法，於清淨絹㲲上畫觀自在菩薩，堅蘇彌盧頂八佛圍遶，白月一日於此像前。

延享三丙寅年秋七月再校了，同臘月上旬彫刻成

　　　　　　豐山長谷輪下無等誌

