#----------------------------------------------------------------------
#【經文資訊】大正新脩大藏經 第 18 冊 No. 867 金剛峰樓閣一切瑜伽瑜祇經
#【版本記錄】發行日期：2024-08，最後更新：2023-11-20
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，陳伯勳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 867
金剛峯樓閣一切瑜伽瑜祇經卷上

唐南天竺國三藏沙門金剛智譯

序品第一

如是我聞：

一時薄伽梵金剛界遍照如來，以五智所成四種法身，於本有金剛界自在大三昧耶自覺本初大菩提心普賢滿月不壞金剛光明心殿中，與自性所成眷屬，金剛手等十六大菩薩及四攝行天女使金剛內外八供養金剛天女使，各各以本誓加持，自住金剛月輪，持本三摩地幖幟，皆以微細法身祕密心地越過十地身語心金剛，各以五智光明峯杵出現五億俱胝微細金剛，遍滿虛空法界，諸地菩薩無有能見、俱不覺知，熾然光明自在威力常於三世不壞化身利樂有情無時暫息，以金剛自性光明遍照清淨不染種種業用方便加持救度有情，演金剛乘惟一金剛能斷煩惱，以此甚深祕密心地普賢自性常住法身攝諸菩薩唯此佛利盡，以金剛自性清淨所成密嚴華嚴，以諸大悲行願圓滿有情福智資糧之所成就，以五智光照常住三世無有暫息平等智身。

爾時普賢金剛手等十六大菩薩，從定而起，遍照虛空金剛自性成辦清淨光明，同聲以偈讚曰：

「大日金剛峯，　　微細住自然，
光明常遍照，　　不壞清淨業。」

說此讚已，時金剛手菩薩以右手五峯金剛擲於虛空，寂然一體還住手中，說此金剛曰：

「hūṃ　

時金剛王菩薩以所持鉤擲於虛空，寂然一體還住手中，說此摩尼曰：

「traḥ　

時金剛染菩薩以金剛白蓮擲於虛空，寂然一體還住手中，說此蓮花曰：

「hrīḥ　

時金剛稱菩薩以金剛箜篌擲於虛空，寂然一體還住手中，說此羯磨曰：

「aḥ　

時四大菩薩同聲告金剛界如來言：「我今現此神通，為動一切有情本性，開顯鉤召彼愚童，令染愛諸佛妙法，成熟本有法身故。」時虛空藏菩薩復以手中寶瓶擲於虛空，寂然一體還來手中，說此金剛藏曰：

「jaḥ　

時金光菩薩以手中日輪擲於虛空，寂然一體還來手中，說此金剛光曰：

「hūṃ　

時虛空旗菩薩以手中幢旗擲於虛空，寂然一體還來手中，說此金剛旗曰：

「vaṃ　

時虛空笑菩薩以手中金剛旛擲於虛空，寂然一體還來手中，說此金剛旛曰：

「hoḥ　

時四大菩薩同聲告金剛界如來言：「我今現此神通，為欲鉤召一切有情令入法界，以索引至金剛場，以鎖堅諸藏誐，以鈴適悅彼性，令快樂故。」時觀自在菩薩以手中鏡擲於虛空，寂然一體還住手中，說此金剛智曰：

「a　

時妙吉祥菩薩以手中鉢惹夾擲於虛空，寂然一體還住手中，說摩尼行曰：

「ā　

時轉法輪菩薩以手中輪擲於虛空，寂然一體還住手中，說蓮花定曰：

「aṃ　

時金剛言菩薩以手中螺擲於虛空，寂然一體還住手中，說此羯磨曰：

「aḥ　

時四大菩薩同聲告金剛界如來言：「我今現此神通，為欲開一切有情本有不生性故，令修行萬行滿足故，令成就大菩提故，入不動如如智故。」

時金剛業菩薩以手中綠寶擲於虛空，寂然一體還住手中，說此瑜伽曰：

「i　

時金剛護菩薩以手中傘蓋擲於虛空，寂然一體還住手中，說此瑜伽曰：

「ī　

時金剛蓋菩薩以手中羯磨首擲於虛空，寂然一體還住手中，說此瑜伽曰：

「u　

時金剛持菩薩以手中月擲於虛空，寂然一體還住手中，說此瑜伽曰：

「ū　

時四大菩薩同聲告金剛界如來言：「我今現此神通，為欲出生一切法，令一切有情隨其受用，為欲成就如來三身，為欲成就遍周法界一切有情身，為欲於生死中得自在之樂故。」

時四方如來為欲現證一切如來本有金剛(性故)，同聲說四種一字心密言曰：

「hūṃ　

時四波羅蜜菩薩，為欲利益一切有情，修行大悲行願故，同聲說四種一字心方便瑜伽曰：

「oṃ　

時內修供養天女使者，為欲顯如來內神通遊戲喜鬘歌舞等供養，同聲說此四種一字金剛心：

「hāḥ　

時外供養天女使者，為欲令一切有情諸行速得圓滿故，說此四種一字心：

「hūṃ　

時四門使者天女，為欲攝入一切有情至法界宮故，同聲說此四種一字心：

「hhūṃ　

時金剛界如來復說窣覩波法界普賢一字心密言曰：

「vaṃ　

爾時金剛界如來復告金剛手言：「若有善男子善女人，受持此深密瑜伽金剛一切如來大勝金剛心瑜伽成就三十七尊自覺聖智者，應用金剛界中三十七羯磨印成就，常當持普賢菩薩一字心明，與此出入息隨氣相應，身語意金剛智當速獲之，速證普賢菩薩之身，此名普賢菩薩金剛薩埵三昧耶三十七智深密相應，大阿闍梨應作此法。若諸阿闍梨曾入金剛界大灌頂，及受金剛界阿闍梨位，應修此法，常以一字齊運三業，當獲得大普賢薩埵之身。」爾時金剛界普賢如來，以偈讚曰：

「大有金剛性，　　光明遍照王，
清淨妙蓮染，　　無為而作業，
金剛鉤召起，　　熾盛威三界，
決除無智闇，　　被金剛甲鎧，
染欲諸有情，　　安樂行餘益，
隨機轉法輪，　　盡除諸蓋障，
稱讚令歡喜，　　戲笑或悅意，
離言我所能，　　三業持常寂。
持明阿闍梨，　　思惟十六義，
誦一字心密，　　三十七圓滿，
常持此讚王，　　結大羯磨印。
若作漫荼羅，　　及畫瑜伽像，
結窣覩波印，　　誦明如四處。
普賢三昧耶，　　屈進力如鉤，
檀慧禪智合，　　是名彼大印。
次誦一字明，　　結大羯磨印，
時時不間斷，　　三十七圓滿。」

一切如來金剛最勝王義利堅固染愛王心品第二

爾時世尊復入馬陰藏三摩地，一切如來幽隱玄深寂靜熾然，光明勇猛忿怒威峻，師子吼音振動電掣，天鼓鳴香象王聲、大金剛聲、大商佉聲，作如是等聲。時金剛手及金剛持等菩薩見如是相巳，齊聲讚曰：

「諸佛甚奇特，　　金剛振吼音，
欲說何法教，　　願如來敷演。」

時金剛界如來告金剛手等言：「金剛手！有真言名一切如來金剛最勝王義利堅固染愛王心真言，於一切瑜伽中最尊最勝，速獲悉地，能令一切見者皆生父母妻子之想，所作之業皆得成就，所持諸餘真言，若佛頂部及諸如來部、蓮花部、金剛部、羯磨部等，皆能持罰彼等真言，令速成就。若真言行人持經三十萬遍，一切真言主及金剛界大漫拏羅王皆悉集會，一時與成就，速得大金剛位乃至普賢菩薩位。」爾時世尊即說明曰：

「oṃ　ma　hā　ra　ga　va　jo　ṣṇī　ṣa　va　jra　sa　tva　jjaḥ　hūṃ　vaṃ　hoḥ　

爾時世尊復說頌曰：

「二手金剛拳，　　相叉內為縛，
直竪忍願針，　　相交即成染，
是名根本印。　　若持此真言，
及以密印力，　　印心額喉頂，
如金剛頂身，　　一切諸罪垢，
纔結即當滅。　　若息災增益，
愛敬與降伏，　　隨其所愛者，
纔誦此真言，　　彼即當獲得。
若毒若相憎，　　纔結誦當息，
加持食七遍，　　我當降甘露。」

攝一切如來大阿闍梨位品第三

爾時金剛界如來復入一切如來眼色如明照三摩地，復說攝一切阿闍梨行位真言曰：

「oṃ　va　jra　su　kṣma　ma　hā　sa　tva　hūṃ　hūṃ　

「若真言行者持此明日日誦持，經一月所，是一切阿闍梨所修行法事、一切智慧通達義利善巧方便速當獲得，一切如來常應覆護，金剛薩埵常為親友，常住行人心中，所憶處便至，更不勞請召及以印契真言等。若常持此真言，一切諸明悉皆成就，諸持明仙常為小使，焰魔王、水天、火天、風天、主藏天、大自在天、那羅延天、帝釋天等，常為使者供給所須，一切意願速獲，不久當得大金剛阿闍梨位法性大日之身，一切見者皆悉禮足，降伏歡喜。其印以定慧手，屈肘向上合掌，與肩齊，各屈戒方忍願入掌，或坐或立皆成就。」

金剛薩埵冒地心品第四

爾時世尊復說一切有情本有金剛光明遍照，清淨不染本來寂靜，常恒三世無有休息，金剛堅固薩埵真實大覺，本來寂然熾盛，觀一切有情金剛平等性。即說金剛薩埵菩提心明曰：

「oṃ　va　jra　ko　śa　bo　dhi　ci　ttā　hūṃ　

「金剛手！若有持此真言者，即當親近諸佛為長子，於普賢中亦為上首。若日日持此真言七遍，即當見世替諸佛現生救度有情，名大金剛薩埵，亦名大覺本有金剛。若有側近置金剛界道場及大悲胎藏并諸部道場者，若誦此真言，彼諸漫拏羅王悉皆親近，尊近持明行者。何以故？以能修於諸如來行願力故，替諸佛行行救度有情故，以能供諸佛。同行行願，於一切法平等薩埵。其印二羽內相叉，各以禪智捻進力。」

愛染王品第五

爾時金剛手復白佛言：「世尊！我今更說愛染王一切如來共成就雜法悉地，及畫像法：

「扇底迦(息災)布瑟置(二合)迦(增益)嚩始迦囉拏伽多耶阿(敬愛)毘左嚕迦法等(降伏)」

爾時遍照薄伽梵告金剛手言：「我已說於一切如來所曾修學，汝今為諸末法世中善男子善女人等，廣說利樂。」時金剛手以偈頌曰：

「於白月鬼宿，　　取淨白素㲲，
畫愛染金剛，　　身色如日暉，
住於熾盛輪，　　三目威怒視，
首髻師子冠，　　利毛忿怒形。
又安五鈷鉤，　　在於師子頂，
五色華髻垂，　　天帶覆於耳，
左手持金鈴，　　右執五峯杵，
儀形如薩埵，　　安立眾生界。
次左金剛弓，　　右執金剛箭，
如射眾星光，　　能成大染法，
左下手持彼，　　右蓮如打勢，
一切惡心眾，　　速滅無有疑。
以諸華鬘索，　　絞結以嚴身，
作結跏趺坐，　　住於赤色蓮，
蓮下有寶瓶，　　兩畔吐諸寶。
造像安於西，　　行人面西對，
結大羯磨印，　　及誦根本明，
兼示三昧耶，　　一字心密語，
能成能斷滅，　　一切惡心眾。
又結金剛界，　　三十七羯磨，
及以本業明，　　速成百千事，
薩嚩訥瑟吒，　　及諸誐囉訶，
加忿怒降伏，　　一夜當終竟。
誦本根本明，　　結三昧耶印，
又令伽跢耶，　　取紅蓮花蘂，
一百八護摩，　　一宿即敬愛。
又令彼攝伏，　　取白檀香刻，
金剛愛染王，　　五指為量等，
長帶於身藏，　　一切有情類，
及諸剎利王，　　攝伏如奴僕。
常結羯磨印，　　誦大根本明，
增益一切福，　　堅固如金剛。
若七曜凌逼，　　命業胎等宿，
畫彼形那摩，　　置於師子口，
念誦一千八，　　速滅不復生，
乃至釋梵尊，　　水火風焰魔，
頂行之惡類，　　夜走無邊方。
一切惡種惹，　　淨行苾芻眾，
難調毒惡龍，　　那羅延自在，
護世四天王，　　速除令失命。」
復說愛染王。

一字心明曰：

「hhūṃ　ṭa　ki　huṃ　jjaḥ　

「復說根本印，　　二手金剛縛，
忍願竪相合，　　進力如鉤形，
檀慧與禪智，　　竪合如五峯，
名羯磨印契，　　亦名三昧耶。
若纔結一遍，　　及誦本真言，
能滅無量罪，　　能生無量福，
扇底迦等法，　　四事速圓滿，
三世三界中，　　一切無能越。
此名金剛王，　　頂中最勝名，
金剛薩埵定，　　一切諸佛母。
復說扇底迦，　　五種印相應，
戒方入掌交，　　禪智相鉤結，
檀慧合如針，　　忍願竪相捻，
進力各偃竪，　　是名寂災印。
進力捻忍願，　　四指頭並齊，
是布瑟置迦，　　母捺羅大印。
進力如蓮葉，　　印名伽跢耶。
進力捻忍願，　　上節蹙三角，
阿毘左嚕迦，　　當用此密印。
進力屈如鉤，　　隨誦而招召，
金剛央俱施，　　一切時作業。
大染金剛頂，　　五密印說竟。」

一切佛頂最上遍照王勝義難摧摧邪一切處瑜伽四行攝法品第六

爾時金剛手復說一切處無不相應真言曰：

「oṃ　va　jra　sa　tva　jjaḥ　hūṃ　vaṃ　hoḥ　

復白佛言：「世尊！此四行攝法，於一切處一切事世間染愛及世間一切法，皆生四攝行想，起慈鉤悲引喜縛捨等。但於一切事處，皆生此四攝行法，於一切聲聞獨覺乘中，常起此等四行，誦四攝真言，結四種鉤印，所謂四種鉤以眼起慈於一切，以眼起悲於一切，以眼起喜於一切，以眼起捨於一切。真言行者常起四種心，但作世間一切事無違，速證無上菩提，現生於一切法證得平等無二無染無淨無違無礙身，常住金剛薩埵三昧，以此四攝法，廣作利樂一切有情。但於一切事處生無違相，用此四種眼法，常於一切時起壞二乘心。」誦此壞二乘心真言曰：

「oṃ　ma　hā　ya　tna　va　jra　sa　tva　sa　rva　dha　rma　vi　śu　ddhe　hūṃ　

「常誦此真言，於一切時，觀察自心，壞一切執著，觀一切法本來清淨，由此福德增長，於現生獲得一切法清淨金剛乘金剛性，增長一切福德，一切如來常所加護，一切金剛常以破業，令於現生證大金剛位處。」

一切如來大勝金剛心瑜伽成就品第七

爾時金剛手復說成就金剛薩埵一字心大勝心相應，說此真言曰：

「hūṃ　si　ddhi　

「復次真言，若常誦持，得一切天人愛敬降伏，能令一切人見者歡喜，能成就一切心願悉皆圓滿，速得成就金剛薩埵身悉地，現生世間，獲得一切法平等金剛心。」時會中諸地菩薩，各各以神力以福德威光，歎金剛手說偈言：

「一切諸菩薩，　　所不能見聞，
今演此法教，　　善解我心密，
諸法無自性，　　無願無染淨，
金剛一為乘，　　不壞諸法教。」

時會中忽有一障不從空生，亦不從他方而來，亦不從地出忽然而現，諸菩薩各如醉，不知所從來處。時薄伽梵面門微笑，告金剛手及諸菩薩等言：「此障從何而來？從一切眾生本有障無始無覺中來，本有俱生障、自我所生障，無始無初際本有俱本輪。」時障者忽然現身，作金剛薩埵形，於頂上現一金剛輪，足下現一金剛輪，兩手中各現一金剛輪，又於心上現一金剛輪，遍身放光，照觸會中諸大菩薩。時金剛手白言：「遍照薄伽梵，我今欲說此自生障金剛頂法，唯願許我解說。」時金剛手承佛聖旨，而說頌曰：

「若諸真言師，　　持誦真言法，
於一散亂心，　　此障即為便，
能奪真言師，　　所修功德業。
若持愛染王，　　根本一字心，
此障速除滅，　　不得少親近。
常於自心中，　　觀一吽字聲，
出入隨命息，　　不見身與心。
但觀字因起，　　等同於大空，
堅住金剛性，　　全成金剛體，
速轉自身分，　　便同堅固身。
如秋八月霧，　　微細清淨光，
常住此等持，　　是名微細定。
自性所生障，　　無得此方便，
決定同金剛，　　三界無能越。」

時自性障聞此語已，忽然不現。

一切如來大勝金剛頂最勝真實大三昧耶品第八

爾時遍照薄伽梵復現種種光明，於頂上放金剛威怒光明照諸菩薩，金剛手等皆各默然。復現身手，具十二臂，持智拳印，復持五山峯、金剛、蓮華、摩尼、羯磨、鉤、索、鎖、鈴、智、劍、法輪十二大印，身住千葉大白蓮花，身色如日，五髻光明，其光無主遍於十方，面門微笑，即說大勝金剛頂最勝真實大三昧耶真言曰：

「oṃ　ma　hā　va　jro　ṣṇī　ṣa　hūṃ　traḥ　hrīḥ　aḥ　hūṃ　

說此明已復說頌曰：

「十方淨妙國，　　三世及三界，
最尊獨無比，　　此大轉輪王，
能摧諸佛頂，　　能攝諸等覺，
親近為眷屬，　　速成大悲地。
若末法世人，　　長誦此真言，
刀兵不能害，　　水火不焚漂，
蓮華金剛手，　　翼從而侍衛。
若誦一百八，　　能滅百劫罪，
若誦一千遍，　　能成滿意願，
若誦一洛叉，　　得大金剛身，
若誦一俱胝，　　得成遍照尊，
千佛來共護，　　決定無有疑。
我今更說印，　　金剛最勝心，
內堅十度縛，　　忍願屈如頂，
是名根本心，　　最勝轉輪印。
若常結此印，　　金剛薩埵尊，
蓮華摩尼王，　　毘首羯磨尊，
一切諸聖尊，　　咸來增覆護。
此人如金剛，　　諸惡不能壞，
此身如光聚，　　能破三界冥，
此人如蓮華，　　諸塵不能染，
此身如羯磨，　　大作諸佛事，
身如遍照尊，　　諸佛不能捨，
身如妙吉祥，　　能成無盡慧，
身如金剛輪，　　能轉理趣輪，
持此真言印，　　能成如是事。
如依觸淨處，　　但結最勝印，
及誦根本心，　　一切無不為，
隨作皆成就，　　一切願皆滿。
成就最勝尊，　　金剛頂明曰：

「oṃ　va　jra　sa　tva　ko　śa　hūṃ　

「成就金剛手，　　最勝摩尼曰：

「oṃ　va　jra　ra　tna　ko　śā　traḥ　

「成就金剛手，　　蓮華最勝心：

「oṃ　va　jra　dha　rma　ko　śa　hrīḥ　

「成就金剛手，　　巧業最勝心：

「oṃ　va　jra　ka　rma　ko　śa　aḥ　

「成就金剛鉤，　　最勝者能鉤：

「oṃ　va　jra　sa　tvā　ku　śa　jjaḥ　

「成就金剛索，　　最勝者能引：

「oṃ　va　jra　ra　tna　pā　śa　hūṃ　

「成就金剛鎖，　　最勝者能縛：

「oṃ　va　jra　pa　dma　sphu　ṭ　vaṃ　

「成就金剛鈴，　　最勝者能喜：

「oṃ　va　jra　ka　rma　gaṃ　ṭ　hoḥ　

「由持八大明，　　能成百千事，
印如金剛界，　　真言者當知，
一切難勝者，　　應用此印明。
復次金剛劍，　　密語應當知：

「oṃ　va　jra　sa　tva　tī　kṣṇa　hūṃ　

「能壞無智城，　　能生諸佛慧，
印同妙吉祥，　　羯磨三昧耶。
復次金剛輪，　　密語應當聽：

「oṃ　va　jra　ca　kra　hūṃ　jjaḥ　hūṃ　vaṃ　hoḥ　hūṃ　

「二羽金剛拳，　　檀慧與進力，
四度互鉤結，　　是名彼密印。
若真言行者，　　不作曼拏羅，
但持此印明，　　即同大安立，
一切漫拏羅，　　自身一切支，
悉成諸佛聚，　　無比不思議，
更無過上味。　　復次四攝明，
密語應當說：

「oṃ　sa　rva　ta　thā　ga　tāṃ　ku　śe　hūṃ　jjaḥ　

「oṃ　sa　rva　ta　thā　ga　tā　thā　śe　hūṃ　hūṃ　

「oṃ　sa　rva　ta　thā　ga　tā　sphu　ṭ　hūṃ　vaṃ　

「oṃ　sa　rva　ta　thā　ga　tā　vai　śa　hūṃ　hoḥ　

「纔誦此密言，　　十六大菩薩，
從法界出生，　　各持本幖幟。
次誦八供養，　　及以四攝明，
即成大圓壇。　　次誦本尊句，
八供及四攝，　　密言次當說：

「oṃ　sa　rva　pū　ja　jjaḥ　hūṃ　vaṃ　hoḥ　

「復次祕密主，　　我此心最心，
更說祕密法，　　佛名五瑜伽，
當觀遍照主，　　自身悉同等。
復當於自前，　　觀勝金剛寶，
住於熾盛日，　　執妙大寶幢。
次右復當觀，　　金剛蓮花鉤，
住於黃色輪，　　執鉤大微笑。
次左復當知，　　金剛寶大庫，
住於綠色輪，　　執持大圓鏡。
次當復於後，　　金剛大染蓮，
住於紅色輪，　　執妙大紅蓮。
是名五瑜伽，　　祕密最上味，
一切所希願，　　皆悉得圓滿。
常作此瑜伽，　　誦前八大明，
及以密印力，　　皆悉成所願。
不假請召印，　　及誦香花明，
得最上成就，　　現世速獲之。」
時會諸菩薩，　　一切執金剛，
一心觀佛心，　　歡喜而安住。

金剛峯樓閣一切瑜伽瑜祇經卷上

