#----------------------------------------------------------------------
#【經文資訊】大正新脩大藏經 第 21 冊 No. 1363 勝幢臂印陀羅尼經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1363 [No. 1364]
勝幢臂印陀羅尼經

唐三藏法師玄奘奉　詔譯

如是我聞：

一時薄伽梵在雞羅山頂天仙神宮，與大苾芻眾千二百五十人俱，及無量無數菩薩摩訶薩，曼殊室利、跋陀波羅十六大士而為上首，并諸天人、阿素洛等，大梵天王而為上首，無量大眾前後圍繞。

爾時世尊住正念智，為諸大眾說微妙法。時大梵王率諸天眾、阿素洛等頂禮佛足，合掌恭敬住如來前，俱白佛言：「世尊在昔為欲利樂諸有情故，求證無上正等菩提，悲願熏心成等正覺，有大神力具大慈悲。何故現見諸有情類墮在地獄、餓鬼、傍生，及人天中受諸劇苦，不設善巧方便濟拔？惟願哀愍令脫苦難。」時觀自在亦率無量持呪天仙，頂禮佛足，合掌恭敬住如來前，俱白佛言：「唯願哀愍諸有情故，開示善巧拔苦難法。」

爾時世尊告二大士及其眷屬：「汝等就座。吾今愍念一切有情，略說善巧拔苦難法。汝應諦聽，極善思惟。有大陀羅尼名勝幢臂印，若常誦念，能滅五逆十惡等罪，終不更受諸惡趣生及人天中所有極苦。恒受持者，現得財位，於當來世生尊貴家，所欲現前受諸快樂，常值諸佛，得宿命念乃至無上正等菩提。陀羅尼曰：

「羯洛羯洛　抧利抧利　矩路矩路　薩洛薩洛　徙利徙利　速路速路　薩縛佛陀婆　盧抧諦　達洛達洛　薩縛達摩路迦目契　折洛折洛　薩縛僧伽地瑟恥諦　跋洛跋洛　頞泥迦佛　陀俱胝婆史諦　廁拏廁拏　薩縛羯摩筏剌拏禰　莫摩薩縛薩埵難遮　薩婆波耶尼　薩縛獨佉波捺耶　勃栗吒勃栗吒　達栗吒達栗吒　捺吒捺吒　羯吒羯吒　颯怖吒耶颯怖吒耶　薩婆筏剌拏波耶突揭底尼　莎訶」

「善男子！此勝幢臂印陀羅尼，是殑伽沙等諸佛共說。吾今愍念一切有情，因汝等請亦為眾說。善男子！諸佛出世甚為難遇，善得人身復難於是，聞此神呪更復為難。若有善男子善女人能正受持尚為難得，何況書寫、精勤誦念及勸他人令受持者。善男子！我念過去曾於藥師琉璃光、勝觀等諸佛所聞此神呪，受持讀誦、正為他說，由此證得無上菩提。是故汝等應隨勤學，勸諸有情受持讀誦，令脫苦難獲勝利樂。」

時薄伽梵說此經已，曼殊室利菩薩、跋陀波羅菩薩、觀自在菩薩，大梵天王及諸天人、阿素洛等，一切大眾聞佛所說，皆大歡喜，信受奉行。

勝幢臂印陀羅尼經

