#----------------------------------------------------------------------
#【經文資訊】大正新脩大藏經 第 19 冊 No. 1029 佛說安宅陀羅尼呪經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1029 [Nos. 1351-1355]
佛說安宅陀羅尼呪經

如是我聞：

一時佛在舍衛國祇陀林中給孤精舍，與大比丘眾千二百五十人，大菩薩眾四萬人俱。娑婆世界主梵天王，釋提桓因，四大天王，提頭賴吒天王、毘樓勒𮒺天王、毘樓博叉天王、毘沙門天王，將二十八部鬼師大將軍。如是等諸天八萬四千，阿利多將其子及眷屬悉來在會。

爾時去此佛世界過十萬億佛土，有世界名眾花，佛號最勝燈王如來應供等正覺，今現在說法。遣二菩薩，一名大光、二名無量光，而告之言：「善男子！汝等持此陀羅尼呪，至娑婆世界與釋迦牟尼佛。此呪多所饒益，能令眾生長夜安隱，獲大善利色力名譽。」即說呪曰：

「多跌他　波羅殊隷　殊隷　殊隷隷沙摩鞮摩訶娑摩鞮　娑慢帝　摩訶娑慢帝　娑隷娑羅隷　莎呵」

時二菩薩從佛受持陀羅尼呪，譬如壯夫屈申臂項，眾花國沒，到舍衛國祇陀林中給孤獨精舍。時二菩薩前詣佛所，頭面禮足，却住一面，而白佛言：「世尊！去此世界過十萬億佛土，有世界名眾花，佛號最勝燈王如來應供等正覺，今現在說法。遣我等來問訊世尊：少病少惱、氣力安不？諸弟子等不為若魔、若天、若鬼、若羅剎、若部多、若鳩槃茶、若富單那、若毘舍遮、若餓鬼、若阿修羅、若迦樓羅、若干人鬼、若乾陀鬼、疫病鬼、若使人狂鬼、若亂人心鬼、若方道鬼、若起尸鬼、若一日發病鬼、若二日若三日若四日乃至七日發病鬼、若常發病鬼如是等諸橫之所惱者。最勝燈王如來遣陀羅尼呪來與世尊，亦欲令此娑婆世界眾生長夜安隱，獲大善利色力名譽。說呪如上。」

爾時佛告阿難：「汝當受持，讀誦通利，為他解說，書寫供養此陀羅尼呪。所以者何？佛出世難，持是呪亦復甚難。阿難！若有受持讀誦通利，得大福利。」

佛說摩尼羅亶經

