#----------------------------------------------------------------------
#【經文資訊】大正新脩大藏經 第 36 冊 No. 1739 新華嚴經論
#【版本記錄】發行日期：2024-08，最後更新：2023-06-26
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

新華嚴經論卷第二十一

長者李通玄撰

第三等一切諸佛迴向者，以忍波羅蜜為體，餘九為伴。表法中以善財童子所見可樂城東大莊嚴幢無憂林中無上勝長者是也。為城名可樂，依主所行之行立其名故。為明得法成忍，人見可樂。住城東者，為明忍為覺行之首，為表東方角亢氐房之位，主眾善之首。房為青龍，主吉慶位故。以東方為陽，為生萬物之首。明忍為萬行之首，生眾福故，故名城東也。大莊嚴幢者，忍隨違境不動也，是幢義。無憂林者，明忍成行滿，如林廣蔭也。號無上勝者，眾行之中不勝忍也。眾行之中無忍，不成行故。餘廣如經說。二義如前。

第一長科當段經意者，從此一段經中，約科為十段。

一「佛子云何菩薩摩訶薩等一切諸佛迴向」已下至「諸根清涼」有五行半經，明學佛迴向心，得自在清涼分。

二「佛子」已下至「不變異樂」有七行半經，是菩薩迴向佛樂分。

三「佛子」已下，證薩婆若，此云一切智。有七行經，明迴向菩薩行願分。

四「佛子」已下，證一切智，有十行經，明迴向一切眾生，令得離苦分。

五「佛子」已下至「具足充滿」有兩行經，明菩薩行由願廣大充滿分。

六「佛子」已下。至「迴向諸佛無上菩提」有十八行半經，明菩薩以本大悲處俗無染著分。

七「佛子」已下至「如來究竟之地」有二十五行經，明與畜生食，願永離眾苦得樂分。

八「佛子」已下至「第三等一切諸佛迴向」有十四行經，明菩薩等一切諸佛迴向分。

九「菩薩摩訶薩」已下至「心無所著」有六行經，明菩薩入佛功德，深入法界，善知菩薩修行次第分。

十「爾時」已下一行經，明金剛幢菩薩觀眾說頌分。

第二隨文釋義者，何故名為等一切諸佛迴向？為此第三迴向成其忍門，無貪嗔癡三業如佛，佛所行願皆悉願為故，名等一切諸佛迴向，令願行一如佛故。又前云不壞迴向，以次等一切諸佛迴向，明次第合然。已下有四十八行頌，兩行一頌，所頌前法如文具明，不煩更解。

第四至一切處迴向者，以精進波羅蜜為體，餘九為伴。以善財見比丘尼名師子頻申，住輸那國，此曰勇猛城。名迦陵迦林，此云鬪諍時也。明此比丘尼能和斷鬪諍，此表第四迴向行精進業利物之相。表比丘者，明離染清潔。尼者慈音，明此精進行門，離染慈悲以為行體。號師子頻申者，明已得四無礙智，已得四種無畏故。師子者，明智無畏也。頻申者，卷舒自在也。明以清淨大智勇猛，自在卷舒說法利生，善和斷鬪諍，皆悉從伏無量諸眾見聞不同，廣如經說。意表此第四迴向中行精進之行，智悲相故，無染慈悲說法自在。表悲常隨苦流，智常無所染，是尼義故。四無礙智者，一義無礙智、二法無礙智、三辭無礙智、四樂說無礙智。四無畏者，一一切智無畏、二漏盡無畏、三說障道無畏、四說盡苦道無畏。二義如前。第一長科此段經意，義分為八段。

一「佛子云何為菩薩摩訶薩至一切處迴向」已下至「無邊世界」有十二行經，明菩薩所修善根如實際遍三世供養分。

二「佛子」已下至「廣大威德種性中」有十二行經，明諸佛興世，如法身遍往無差別，廣大利益分。

三「佛子」已下至「護持一切諸佛教故」有六十四行經，明菩薩以眾多無盡如法性供養雲，供養如法性無邊眾多如來，普攝諸善根分。

四「佛子」已下至「以善方便修迴向道」有十六行半經，明菩薩修迴向，以無所得而為方便，修一切善根分。

五「佛子」已下至「具足一切功德」有六行經，總結已上供養功德分。

六「佛子」已下至「第四至一切處迴向」有六行經，明都結已上遍一切處迴向所作，令佛種不斷，廣嚴淨佛剎分。

七「菩薩摩訶薩」已下至「能以善根如是迴向」有十二行經，明住此迴向時，得身語意業遍十方一切處分。

八「爾時」已下有一行經，明金剛幢菩薩觀眾說頌分。

第二隨文解義者，云何至一切處迴向？約位有十一：一法身至一切處、二智身至一切處、三大願至一切處、四供養諸佛至一切處、五見聞聽受諸法至一切處、六遍現色身至一切處、七開悟眾生至一切處、八不出毛孔至一切處、九遍滿十方等于法界而無去來至一切處、十入一眾生身心等一切眾生身心至一切處、十一入一佛身毛孔等一切佛身毛孔至一切處迴向。又迴向者，有十法：一以無作法迴向有作法、二以有作法迴向無作法、三以一法迴向多法、四以多法迴向一法、五於諸有法迴向無法、六於無法迴向有法、七以世間法迴向出世間法、八以出世間法迴向世間法、九以一切自性無迴向以為方便迴向法、十以一切有迴向法以為自性無迴向法，為令滯有無者得自在故，生死涅槃無障礙、得大神通無物拘留故。供養諸佛教化眾生，一多同別皆得自在故。以誠實心起大願雲，周覆法界虛空界，興種種供具，供養三世一切諸佛，皆願自他福德圓滿故。是故名為至一切處迴向。如世界種，即如華藏世界種是也。約先德云：數三千大千世界至一恒河沙數為一世界海，又數海世界數至一恒河沙為世界性，又數世界性至一恒河沙為一世界種。如種種世界，云眾雜多也。如轉世界者，或圓形轉，或流轉如江河是、日月亦是，皆無住心，名轉側世界，如四天王天在須彌山側住。仰世界可知，覆世界如蜂窠等。是亦如〈世界成就品〉說。已下如經自具，大意以修得十住十行之中法身理智，即依此法起大願大悲，依無作理智起神通行，使不滯染淨，不為染淨二法所拘留，神通諸法性自離故。已下有二十二行頌，兩行一頌，如文自具。

第五無盡功德藏迴向者，以禪波羅蜜為體。以善財童子所見婆須蜜女以為所行之人。所住國土名為險難。城名寶莊嚴，以歎德中心無分別，普知諸法。一身端坐充滿法界，於自身現一切剎，所明禪體遍周自在，為明禪與智悲會融無二、體用自在故。以國名險難者，以真智會俗。城名寶莊嚴者，會俗體自真。明定亂兩融、智悲不礙，隨塵不染故，號名寶莊嚴。婆須蜜女者，此云世友，能與世人為師友故。亦曰天友，能與諸天作師友。或曰易寶，以此女善巧方便易取眾生一切智寶。此女身金色、目髮紺青，若聞說法、若暫見、若執手、若坐座，總得三昧。為明禪體遍周與智會故。道合見者，總皆是禪體，智慈相會之流；若也別見之流，常對面不覩其容也。但為定與智會、智與悲冥，隨根接俗，號之為女，非即但為女也。十住中第五主禪門，即俗士長者號為解脫，明俗體本真，眾生身本來佛國故。長者身含佛國，明眾生身亦然，但禪觀相應即見。十行中即以寶髻長者明禪門，以本自居宅十層之閣，宅有八門，市上接俗引來宅內。即以所行俗事，用彰智隨悲行，處世染而不污。若也未悟俗塵，為業所留，要須戒定慧求出世之智；若也達智業亡，要須處纏不污，方便利生皆令解脫。一須知根接引，不得惑亂眾生，要須依根受藥。二義如前。

一長科當經意者，於此段長科為十三段。

一「佛子」已下。至「悉皆具足」有六十一行經，明菩薩凡所隨喜迴向悉皆具足圓滿分。

二「佛子」已下至「一切佛剎悉亦如是」有三十行經，明菩薩以大願，願菩薩眾海圓滿十方莊嚴國剎分。

三「佛子」已下至「轉無障礙不退法輪」有七行經，明方便迴向分。

四「佛子」已下至「超然出現」有五行經，明願清淨佛剎至一切眾生界，佛常超然出現分。

五「佛子」已下至「入一切法界」有三行半經，明菩薩達一切智，知業果寂滅分。

六「佛子」已下至「無有少法與法同止」有六行經，明不分別、不著取分。

七「佛子」已下，得無盡善根，有十行經，是菩薩得無盡善根分。

八「佛子」已下至「一切境界悉無所有」有六行經，明菩薩了眾生界無眾生，於法無得證分。

九「佛子」已下至「令諸善根悉充足故」有五行經，是菩薩無智入法、無法入智分。

十「佛子」已下至「修治諸行」有六行半經，是菩薩成就功德藏，堪為眾生福田分。

十一「佛子」已下至「第五無盡功德藏迴向」有七行經，是菩薩福相處世無倫分。

十二從「菩薩摩訶薩」已下至「十種無盡藏」有十五行經，是菩薩得十無盡藏分。

十二「爾時」已下有一行經，明金剛幢菩薩說頌分。

第二隨文釋義者，云何名無盡功德藏迴向？此位明禪與智冥、智與悲會，以無盡虛空為一道場，以無盡眾生無明行相而為佛事，身恒承事無盡諸佛，而遍周法界化無盡眾生，總成佛身表裏相亡、始終情盡，遍知諸法不壞無心，名無盡功德藏。經云「於一毛孔見阿僧祇諸佛出興於世得入法無盡藏」者，明心性本無、大小繫盡，身為智影，國土亦然。智淨影明大小相入，如因陀羅網境界喻是也。

經云「以佛智力觀一切法悉入一法」者，明萬境雖多，皆一心而起。心亡境滅，萬境皆虛。如淨水中眾影也，水亡影滅。此約破有成無說。又以境約智生，智虛境幻，多幻相入不離一虛，幻不異虛、處不異幻，幻虛無二、一異總虛。此約以智幻處自在無礙門說。此皆借法，況說如實所知唯亡，思者智會，其智會者方可用而真不惑心境，以大願力隨智幻生等眾生數身，如應攝化故，名無盡功德藏。自餘如文自具，不煩更解。已下有五十行頌，如文自具，但如說修行。

第六隨順堅固一切善根迴向者，此明般若波羅蜜為體。以善財知識名鞞瑟胝羅，住善度城，常供養旃檀座佛塔，以為表法。名鞞瑟胝羅，此云包攝，以身含佛剎為名爾。住善度國者，約化行為名故，以此住智慧，善度眾生故。供養旃檀座佛塔者，明戒定慧解脫法身為座體。得佛不涅槃際者，明戒定慧體無滅沒也，廣如經說。其座不安形像者，明無相理會是佛義故，見座入法故。城名善度，身與空合名為佛國。亦名包攝也，以明無相智慧是佛不滅度法門，以智無生滅故。

第一長科經意者，於此一段長科約作六十四段如下。此段迴向長行中，有六十一段經，總明行施。於段段中皆有三義：一明行施心成就、二明施已迴向菩提、三明各發十種願皆願自他成佛。已下三段是總結所施之功，及金剛幢觀眾說頌。一捨身肉手足國城妻子悉捨行；二施食；三施飲；四施味；五施車乘；六施衣；七施華；八施鬘；九施塗香；十施床座；十一施房舍；十二施燈明；十三施湯藥；十四施器；十五施種種寶嚴飾車；十六施象寶；十七施師子座；十八施寶等；十九施寶蓋；二十施寶幡；二十一施寶幢；二十二施寶藏；二十三施種種妙莊嚴具；二十四施冠及髻中珠；二十五施財寶妻子救眾生牢獄；二十六捨身代命；二十七施蓮膚頂髻；二十八施眼；二十九施鼻；三十施耳；三十一施牙齒；三十二施舌；三十三施頭；三十四施手足；三十五施血；三十六施髓肉；三十七施心；三十八施肝肺；三十九施身；四十施支節骨；四十一施皮；四十二施手足指；四十三施連肉爪甲；四十四為求法故投身火坑；四十五為求法乃至一字一句，捨其王位國城妻子一切所有；四十六菩薩為自捨屠殺業；四十七見殘忍損諸人畜慈心救之，所謂去男形也；四十八菩薩見佛出興，普告眾生，捨我慢戲論；四十九捨大地；五十捨僮僕；五十一捨身施與一切眾生，謙下離慢；五十二施身給侍諸佛；五十三施土地一切諸物及捨世事；五十四捨都城關防輸稅；五十五捨妓女；五十六施所愛妻子；五十七施舍宅；五十八施園林臺榭；五十九施廣大施會；六十施一切資生物；六十一隨諸眾生所須一切阿僧祇物施。已上此一段迴向中總有六十一種施，一一施中十種大願。六十一願中有十種迴向，以表捨一切所著，成一切無所著，諸性無作供養諸佛、教化眾生，行無盡行故。從「佛子是為菩薩摩訶薩第六隨順堅固一切善根迴向」已下至「於諸法中而得自在」有六行經，都結已下迴向之功。自「爾時金剛幢菩薩」已下有六行經，明金剛幢菩薩觀眾說頌歎法分。今上下長行及八十二行頌，於中文義自具，不煩更釋。且略釋迴向名目。云何隨順堅固一切善根迴向？經云「佛子！如是迴向時，即為隨順佛住、隨順法住、隨順智住、隨順菩提住。」總明行檀波羅蜜遍周剎海，不壞法身智身成就，通化長大慈悲等佛所行，故為名也。又釋以理順行、以行順理，以智順悲、以悲順智，以方便願力引生智海成就悲門均調自在，名為隨順堅固善根迴向。論主頌曰：

法身理智無體性，　　平等清淨無造作，
方便以願力莊嚴，　　神通變化行充滿，
法無自性從緣生，　　緣生不失無作性。
設興迴向大願雲，　　周遍無邊一切行，
不離緣體性無生，　　智如影響充法界。
智體如願如普賢，　　迴向大願皆無實，
雖復無實不廢緣，　　雖復從緣性無作。
菩薩所興諸行雲，　　智無來去如影現，
假使教化諸群生，　　猶如化人度幻眾。

大約如世造立宮室，要以功成論其現自施功。功體各無自性，及至成功事畢，還以無功而益人。設宮室有覆養之功，亦復不云養育。此迴向大願亦復如是，為理智雖有淨煩惱之功，不興迴向大願，無覆育饒益大慈悲之功。此之迴向，從初發心住具足有之，但約昇進勝劣言之，亦約說文廣狹言爾。亦以時不遷論也，總五位一時說也，古今無前後義也。

第七等隨順一切眾生迴向者，以方便波羅蜜為體主大悲門。前六波羅蜜是修出生死心，此第七已後四波羅蜜是方便智入生死中教化眾生。是故表法中善財知識觀世音菩薩，以為此第七隨順一切眾生大悲迴向中行故。此新經翻為觀自在菩薩，不可依也。舊經名觀世音菩薩者，是為十方世界共為一佛國，無別西方，別有阿彌陀。是如來權設，引有為小蒙方便，隨心專念攝餘惡心，隨心念處得見化佛，稱自心量。諸德謬解，謂此娑婆世界無觀世音，此改舊經本作觀自在。云觀自在者，但約名彰行中，但彰觀照世間出世間無相理智自在，非明慈悲之行也。觀世音菩薩、文殊、普賢，此三法是古今三世一切佛之共行，十方共同。文殊主法身妙慧之理，普賢明智身知根成萬行之門，觀世音明大慈悲處生死，三人之法成一人之德，號毘盧遮那。一切眾生總依此三法，號之為佛，少一不成。今此一位依舊不依新翻。又依梵云光世音菩薩，明以教光行光大慈悲之光，等眾生而利物，即一切處文殊、一切處普賢，亦得名一切處光世音。今言觀世音者，取正念心成，依心應現，而立名也。不可以為觀自在所表法也。觀自在者，約名表法義中，是表第六般若波羅蜜位也，非是方便波羅蜜入生死同眾生行，以四攝、四無量不斷煩惱之名。此由翻譯者誤也。觀世音住居補怛洛迦，此云小白華樹山。觀世音菩薩居之，為諸菩薩說慈悲經。此山多有小白華樹，其華甚香。經云「住山西阿」者、西為金、為白虎，主殺位。明於殺位以主慈悲門正趣。菩薩東來，以明智位，至文方釋。經云「佛子云何為菩薩摩訶薩等隨順一切眾生迴向」已下至說頌，長科為二十段。

一從「初佛子」已下至「一切世間善根」有十四行經，明菩薩自集已上三十二種無邊善根分。

二「佛子」已下至「修習一切善根」有十四行經，明菩薩如上所修三十二種無限福田善根，迴向為一切眾生功德之藏分。

三「佛子」已下至「永不退轉」有六行經，明菩薩念如上善根，不離無作無依菩提心所積集，憐愍一切眾生分。

四「佛子」已下至「亦復如是」有十一行半經，明菩薩發願，願如上所修無限善根所有果報，盡未來劫所修如上善根，悉以迴向一切眾生，令十方世界眾寶充滿，惠施無限眾生分。

五「佛子」已下至「常行惠施住一切智智心」有五行經，明菩薩無五種心，常行惠施，成五種心分。如經自具，無虛偽心為首。已上五段結前三十二種善根竟。

六「佛子」已下至「皆如是施」有十八行半經，明菩薩以如是等阿僧祇象馬王妓女及自身等十種不可數物，盡不可數劫而常施分。

七「佛子」已下至「無有一彈指頃生疲倦心」有六行經，明菩薩以如上十種施，滿足無限眾生，盡無限劫，無一念疲勞分。

八「佛子」已下至「入一切智智心」有六行經，明菩薩以如上布施，以十種無著解脫心為施者分。

九「佛子」已下至「得一切智」有八行半經，明菩薩以如上十種無限施，起十種無限願，願一切眾生得一切智分。

十「佛子」已下至「於諸有中最尊勝故」有一百一十六行半經，明菩薩以如上兩段無限布施業，普為一切無限種種眾生起一百一十種廣大無限所為眾生等所緣事業，而行如上等施願迴向故。

此已下總結已前三十二種無限善根，以次象馬等十種施等及大願迴向，及為眾生等境界竟。

十一「佛子」已下至「具足十力調伏眾生」有二十四行經，明菩薩為慈愍眾生，入苦同行，以大願接生分。

十二「佛子」已下至「不著無一切法」有三行經，明菩薩雖以施願迴向入苦利益眾生，其心有十種不著分。

十三「佛子」已下至「增長成就三世佛種」有三行經，明菩薩以如上一切善根，願一切眾生得智種分。

云何得入佛智種？有四法：一得清淨心、二智慧明了、三內心寂靜、四外緣不動。如是修治，能增長三世諸佛智種故。

十四「佛子」已下至「與諸菩薩等同一見」有十七行半經，明菩薩修行如上迴向之時，神通智力陀羅尼門出過世所稱歎分。

十五「佛子」已下至「神通境界平等清淨」有八行經，明菩薩如是修行菩薩行時，功德出過思量，何況得成無上菩提。此段明功德作法報生猶尚無限出過思量，何況無作自在菩提之理智，豈可不能成也、言功過也？

十六「佛子」已下至「不違菩薩行」有十五行經，明菩薩見法三世體相平等分。

十七「佛子」已下至「第七等隨順一切眾生迴向」有十行經，明菩薩如是迴向時，得法業剎三世平等，已得承事一切諸佛，入一切清淨眾會道場分。

十八「菩薩摩訶薩」已下至「等隨願一切眾生如是迴向」有九行經，明總歎如上迴向施願所得之德業用成就分。

十九「爾時」已下一行經，明金剛幢菩薩觀眾說頌分。

二十其頌總有四十二行，文義自具，不煩更釋。

第二隨文釋義者，何故名為等隨順一切眾生迴向？為明第七方便波羅蜜主大悲門。以波羅蜜中所修智慧之力，入於生死海，隨一切眾生根品同行利生故，故名等隨順。如十住中第七住大悲位休捨優婆夷云「我有同行眷屬八萬四千那由他常居此園者」是。大意云：同一切眾生八萬四千及不可說煩惱，悉同行故。是此義也。亦是此位第七迴向，與善財所見觀音是此位也。可知。如此一段迴向，總有二十段經文。餘十九段，文義自具顯現，不煩更釋。如第十六段，得知法業平等，三世互不相違。約作略釋。經云「一切佛剎平等清淨，一切眾生平等清淨。」此約理智說。「一切善根平等清淨」乃至四行經，總明約理智說。如第十七段中，眾生不違一切剎者，明依報相似，剎從心業起故。眾生心差別，如〈世界成就品〉具明。思不違心者，以思從心生，即思是心。餘心倣此知。業不違報者，報從業生，報是業果。餘倣此知。如業不違業道者，明來生受生與現世作業相似。餘倣此。法性不違相，為無性為相，無相為相。無性中實相，即如來身色及妙境。是眾生不了無性，妄計之相即天人龍鬼畜等，是各隨心自心所生業相稱。餘倣此。生不違性，明以生是無生，無生為生故。剎平等不違眾生平等，此約理無淨穢。已下例然。一切眾生安住平等，不違離欲際平等者，明眾生報居之境與解脫涅槃際無二理性同時，無二性故。過去不違未來，總明三世性故。三世無體，可相違故。餘例知。佛平等不違菩薩平等者，明以佛理智及菩薩體用不離無性，菩薩摩訶薩如是迴向時，得業平等、得報平等。如是十平等法，明以迴向發願力莊嚴自報得此十平等果故。表法中如善財知識十住第七，以優婆夷休捨表慈悲位。十行第七位表慈悲，以滿足王自化其身作諸罪逆，自化其身捉來殺罰，以息眾生惡逆。此十迴向第七，即以觀世音表慈悲位也。夫大教玄悠芳文義廣，法門名句明白宛然。十十之數相從，萬萬千千次第，不可以將小池而添巨海，未足以致其深；炷微燈而益日光，焉能資其遠照？此經義弘言修、理具詞豐，且略釋其大意，密智幽潛，聊申少趣。不可加餘經之法相滯此妙章。若得意修行者，理由定發、智以理明、悲藉願興、行成願發，理弘智博、願廣悲寬，佛種因此而生、法界以斯緣濟。都結如此。餘義後文。

第八真如相迴向者，以願波羅蜜為體。明此位同第八地智增勝，以願引生智業成大悲故。以願防智，為智體淨故，利化不弘。表法中如善財童子見東方正趣菩薩，是其行也。從空中來至娑婆世界者，明法空智應現普周，亦無來去。觀世音指東方正趣，及至見時與觀世音同會而見，表以願會悲智，令悲智圓滿故。東方表智，西方表悲。日出照明春陽發生，青龍吉祥表智。日入昏迷，秋霜凋零，白虎殺害，明以智入悲，處苦流濟益眾生故。第八願波羅蜜，明防智體性淨，以願會悲成普賢行。昇進隨其行位，和會知之。二義如前。第一長科經意者，自初「佛子」已下至頌已來，長科為十段。

一「佛子」已下至「普能往詣一切佛土」有三十五行經，明菩薩入此真如相迴向位中，以自所得善根更加迴向發願所緣成位昇進分。

二「佛子」已下至「顯示安隱住處」有十行經，明菩薩觀眾生惡道苦如身，願速出離分。

三「佛子」已下至「心不動搖無障礙故」有十行經，明菩薩以如上迴向有十，為令眾生得十種大利分。

四「佛子」已下至「普於世間現成正覺」有四十六行半經，明菩薩見勝妙國土及一切妙境，以無量大願，願一切眾生皆盡普得，生在其中并獲眾益分。

五「佛子」已下至「廣大善根」有五行經，明菩薩已上迴向善根自增善根分。

六「佛子」已下至「圓滿一切清淨智慧」有一百八十九行半經，明以如上迴向，皆以無性無著真如為迴向分。上一百八十九行半經，明約以真如為迴向體。以真如遍世間一切法，迴向還遍世間出世間一切法。何以然者？為以迴向為方便，興起無作真如中大智大悲大陀羅尼門大神通道力，令稱真如無作大自在，作用恒寂故。若不如是以大願大悲大智慧無限迴向，但依無作真如用淨煩惱，即同二乘樂寂及三乘六通菩薩，但生一方淨國，不入法界之真門，居門外之權乘，且止草菴之位。當知滿十方之差別種智，皆由大願力而發生；圓法界之行門，藉迴向而興起，故立斯教網用接有緣，明知軌度而踐其蹤，使學者省功而不錯謬者也。

七「佛子」已下至「第八真如相迴向」有十二行半經，明以如上真如相迴向自獲義利分。

八「菩薩摩訶薩」已下至「善根隨順真如相迴向」有十三行半經，明如上迴向已，得同如來成道分。

九「爾時」已下一行經，明金剛幢菩薩說頌歎法分。

十已下有五十八行頌，明以頌重頌前法分。

第二隨文釋義者，於自餘文義，經文自足。如此一段，經云「一身充遍一切世間，得佛無量音聲。於一毛孔中普能容納一切國土，得佛無量神通，置諸眾生於一毛孔。」此約十住初心見道之後入實知見。然為凡夫有信士，略釋少分，以開心目，非入禪定觀智會融方親見爾。論主頌曰。

了知毛孔大小性，　　十方國土無表裏，
智境含容十方剎，　　剎土體相本皆幻。
智身體淨相無礙，　　毛孔微塵亦復然，
國土因心虛妄生，　　無妄智境恒相納。
眾生心淨無表裏，　　乃了自身毛亦然，
心無分別自他情，　　一切塵毛含佛剎。
是故如來說迴向，　　廣興願行融自他，
願他得樂與己同，　　心淨佛國恒相入。
以廣大願興大智，　　同體智悲充法界，
無功理智起身雲，　　隨類現形聲亦爾。
能以自他同體智，　　眾生身中現佛國，
以眾生智轉法輪，　　眾生心迷不知覺。
以眾生智是佛智，　　佛智本是眾生智，
迷者佛智作眾生，　　悟者眾生是佛智。
如是了達體同別，　　堪與眾生作依止。

約釋第八真如相迴向竟。

第九無著無縛解脫迴向者，以力波羅蜜為體，以善財所見天神為所表此位之行也。所居之城名墮羅鉢底，神號大天。城名墮羅鉢底者，此曰有門城。此是此界乾神，以乾為天門，以後次第見地神，以此二位明和會此十迴向位之智極悲終。天神表法空妙智之極，地神表大慈悲王極，厚載萬物育含生故，像如父母位也。天神無量種眾寶積聚如山，地神放光地震嚴。地為淨剎，眾多寶藏自然踊現，明天地神隨業養育濟物之德廣大，至文方明。略舉會通表法之意，令後學者易見其意，不迷教行、不迂修行。表法中明智淨，稱天之性，即法財充滿，功德寶出現如山。若純淨大悲育載萬物，如地無勞故。地體本唯淨土，此唯智悲之淨極故，即佛國莊嚴淨也。此明神智應真，德會天地，濟育物也。亦是天地之神靈，是菩薩約位所堪治真俗之行。此位天神表之，明昇進理智幽微像天，靈而不測，神功萬有，以不作而為之。二義如前。第一從「佛子」至說頌已來，長科為七段。

一「佛子云何為菩薩摩訶薩無著無縛解脫迴向」已下至「隨順忍可」有八行經，明因中種善根，生十種尊重分。

二「佛子」已下至「生無所依智生一切佛法智」，已上可十五紙經，明修初十種善根、修十種尊重行，無著無縛解脫迴向，得入普賢微細智境分。

三「佛子」已下至「不分別若法若智」有七行經，明得無別分。

四「佛子」已下至「第九無著無縛解脫迴向」有十五行半經，明修此迴向得三業無著無縛，同三世佛迴向自在分。

五「菩薩摩訶薩」已下至「成就菩薩自在神通」有九行經，明此修迴向得善根不壞，所生值佛，得自在神通分。

六「爾時金剛幢菩薩」已下一行經，明金剛幢菩薩觀眾說頌分。

七已下有一百二行頌，文義自具，兩行一頌。

第二隨文釋義者，云何為無著無縛解脫迴向？為無性理智無依，即一切無著，一切無縛。是故經云「甚微細智，修菩薩行，住普賢道。」若文若義皆如實智生、如影智生、如夢、如幻、如響、如化、如空，乃至無所依等智生也。經云「菩薩摩訶薩於一切善根心生尊重」者，舉十種，意在無盡。所謂者，欲論及所陳之法。謂於出生死心生尊重者，三乘中出分段生死，得變易生死，為有厭生死、忻寂靜故，得入變易生死。不同一乘，以智生身遍周剎海、任根應現，非生死性，乃至同於世法非生死性。諸見道者應如是知。若論自報，智合行同方能覩也。如是出生死性，生尊重故。經云「於攝取一切善根心生尊重」者，即攝善法戒。於希求一切善根心生尊重者，十信有漏所求，十住已去無漏希求，總須心生尊重。於悔諸過業心生尊重者，是悔往業也。已下隨文，義可知。如是令尊其因故，果便不退，如十層之閣，下固而上存。已上一段以尊重因竟。自「佛子菩薩摩訶薩於彼善根皆生尊重隨時忍可」至「生無所依智生一切法智」有十五紙經，總明成就三世諸佛果德及普賢果行諸微細法。如是微細法門，約立十種微細略以示之，餘皆倣此。

一佛身微細。如佛報身中，於一佛身中及一眾生身中，有不可說不可量佛身，一切佛身一切眾生身總爾。

二佛智微細。於一智慧中，遍虛空界眾生隨樂之法，皆差別知。

三佛受生微細。盡十方一切佛剎皆末為塵，於一一塵中一時受胎、一時初生、一時趣道場、一時轉法輪等，而亦不壞起隨類身對現故。

四攝世一切眾生微細。於一切佛剎塵中具普賢行，一一眾生前隨類現形說法教化，各各差別重重無礙。

五國土微細。於一一塵中皆有無量等虛空廣大國土，一一國土互相參入重重無礙，如華藏海是。

六菩薩眾海微細。於如上佛剎塵中一一佛所，有如虛空量等廣大道場，菩薩眾海皆悉充滿。如是一切剎塵之內總皆如是。如是道場、如是眾海，皆相參入重重無礙，如光如影。

七菩薩見佛微細。隨其十住、十行、十迴向、十地，皆見如來如對目前，說隨自位法，見隨自位身。

八佛音聲微細。如來音聲，不從心出、不從身出，常有音聲恒遍十方，隨聞之者皆使得聞。

九時劫微細。以三世不可說劫一切諸佛，不出一念普在如今。如今現前諸佛，還居未來過去，一時三世參入，劫劫重重無礙。

十神通道力微細。以法性遍故智身亦爾，以無依住智對現色身，十方響應而無往來，亦無變化造作之心。以智隨本願，法應如是。及一切塵中境界亦復如是，重重無盡。

如是已上安立十種法門，釋此位中迴向之法，大況如是。明此無著無縛迴向位中菩薩堪如是入故。餘文可知。大意以無作法身無住智，以十迴向大願調和，令得成就大慈悲利眾生之行海，令使一切思分別便為智用，令使一切知見總為禪門本來不動，令使理性本寂定門起差別智身慧身變易，令使一毛孔中安立一切佛剎眾生剎悉皆無礙，令使有為無為為一法界自在故，如是迴向。

第十等法界無量迴向者，以智波羅蜜為體。表法以善財童子所見安住地神，是女神。如此坤神分位在西南方，又處中宮而治四季，明處智行悲圓滿故。其地神住摩竭國者，是如來成道之國，明此位昇進至中道，同如來智悲圓滿位故。摩竭國是此閻浮之中心，是中宮位。若隨當方，有帝王所居處即是。若隨位昇進，修行中智悲圓滿行是。若望迴向表位會融中，前天神表智，此地神表悲，二位會融以成一位，養含生之道、成德化之門。如百萬地神放大光明遍三千大千世界者，以智行悲，百萬行門慈光照燭遍也。大地震吼者，悲心感應也。種種寶物處處莊嚴者，明大悲行滿現業果報，舉本位因果報得所嚴也。廣釋至位方明。又表智悲成滿，可以說教利生。須當其智如神、其心如地，載育萬物不以為勞。如地能生能養能載，終始不移焉。二義如前。第一長科當位者，從初「佛子」已下至三十三卷中說頌已來，長科為二十六段。

一「佛子」已下至「令其善根增長成就」有十一行經，明此位菩薩智悲圓滿，堪為法師施法利生分。

二「佛子」已下至「無恚梵行」有二十一行經，明菩薩以法利生自餘修梵行分。

三「佛子」已下至「亦令眾生安住正法」有二十五行經，明菩薩自在梵行分。

四「佛子」已下至「悉得成就一切智故」有二十二行經，明如上法施所生善根迴向，願得為一切眾生演說三世佛法，入無礙辯及音聲無礙分。

五「佛子」已下至「得如我無異」有十一行經，明菩薩令諸清淨，以如上法施及迴向發願善根。又迴向願見等法界如來出興於世，調伏等世界無盡眾生分。

六「佛子」已下至「不失壞諸清淨行」有十五行經，明菩薩迴向善根如法界無量分。

七「佛子」已下至「於一切法永不忘失」有十六行經，明以法界等無量善根迴向，願令一切眾生得見佛心清淨分。

八「佛子」已下至「無差別性迴向」有六行經，明如法界性無起無遷迴向分。

九「佛子」已下至「成就菩薩說法願力」有二十七行經，明菩薩願如上法施迴向善根，又願一切眾生得入佛法師位分。

十「佛子」已下至「不以取著利益眾生故迴向」有六行經，明以無取著以為迴向分。

十一「佛子」已下至「無礙光明恒不斷故迴向」有二十二行經，明不為世法、不為二乘法，但令一切眾生入佛智故迴向分。

十二「佛子」已下至「入佛廣大門故迴向」有三十行經，明一切善根但令一切眾生離苦得樂成大菩提分。

十三「佛子」已下至「自在神通無有休息」有二十三行經，明以如上等善根迴向，為一切眾生住大悲大喜大捨，及永離二種著，成滿佛智慧分。二著者，著有、著無。是非、自他、彼此、內外、能所都為二。

十四「佛子」已下至「應以修習善根迴向」有六行經，明菩薩如是迴向時，於三有五欲境界不應貪著，以無貪瞋癡善根故修習善根分。

十五「佛子」已下至「設大施會」有四行經，明菩薩捨惡成善，離眾魔業，設法施會分。

十六「佛子」已下至「覺悟一切眾生長夜睡眠音」有二十五行經，明菩薩自得無礙音聲普遍，願令一切眾生音聲圓滿分。

十七「佛子」已下至「正念智慧辯才」有十行半經，明願一切眾生得離過惡，得清淨分。

十八「佛子」已下至「一切智身」有十四行半經，明菩薩以如上善根迴向，願得浮智身分。

十九「佛子」已下至「安住修菩薩行」有十四行經，明菩薩法施善根如是迴向，願隨住一切剎無有休息，見者獲益分。

已上十九段，明法施迴向善根饒益自他行門分。

已下三十三卷中，明莊嚴佛剎迴向分。此等法界無量迴向中，通有此三十二、三十三兩卷經。

二十「佛子」已下至「廣大智寶究竟圓滿」有三紙半經，明以如上法施功德寶迴向莊嚴無量佛剎，皆令清淨分。

二十一「佛子」已下至「如是廣說」有十一行經，明菩薩願以菩薩身，遍諸佛剎及寶莊嚴位，過前百千倍分。

二十二「佛子」已下至「佛子菩薩摩訶薩以諸善根普為一切眾生如是迴向」有二十八行經，明菩薩總為眾生如是迴向分。

二十三「復以此善根」已下至「咸令歡喜故迴向」有十九行經，明菩薩以如上迴向，但欲令說法及行安樂一切眾生，令圓滿如法界分。

二十四「佛子」已下至「如來眾會道場平等迴向」有二十二行經，明菩薩以如上法施及大願莊嚴廣願化眾生，總令住法界平等故迴向分。

二十五「佛子」已下至「第十等法界無量迴向」有十一行半經，明以如上迴向一切善根時，得如是身口心業及十種安住法界清淨分。

二十六「菩薩摩訶薩」已下至「到於彼岸」有二十四行經，明菩薩以如上法施等善根迴向，皆願一切眾生得見佛、入佛知見，同佛所得分。

新華嚴經論卷第二十一

