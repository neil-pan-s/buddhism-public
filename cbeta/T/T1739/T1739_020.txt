#----------------------------------------------------------------------
#【經文資訊】大正新脩大藏經 第 36 冊 No. 1739 新華嚴經論
#【版本記錄】發行日期：2024-08，最後更新：2023-06-26
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

新華嚴經論卷第二十

長者李通玄撰

一「爾時一切寶莊嚴殿」已下至「悉過諸天供養之上」有八行經，明如來受請入殿，以佛自己善根依果出勝諸天無比對分。此明加行會勝位，德如佛故。二「時兜率天宮中」已下至「而說頌言」有五行半經，明諸天妓樂熾然不息，諸天歡喜說頌分，此明入法悅樂故。

第九有二十行頌，明稱歎往昔如來來入此殿分。云吉祥者，眾善所集名吉，眾福所加名祥。云金色殿者，殿有金色光明，亦名法身無垢。云蓮華殿者，殿有眾色蓮華莊嚴，亦表法無染是蓮華義。山王殿者，明積德如山王，非殿有山。如經云寶者，貴德為寶，非關寶王，餘義可知。所以須歎往昔如來者，有三義：一兜率天王念昔自分善根力合古；二明古今諸佛道跡普周；三明如來道跡依古不異，非天魔梵所改，今為眾生生信入故。此十佛亦以加行隨行成名。

第十兩行經，明兜率天王歎佛，并結十方同此。

第十一品末有十三行半經，約分為二段：一「爾時世尊」已下至「為眾說法」有六行半經，明如來處座為眾說法分。二「不可說諸菩薩眾」已下有七行經，明十方菩薩來集處座，殿內莊嚴妙好勝諸天，一切十方兜率天悉同此雲集莊嚴分。座體，前已釋訖。師子座上結跏趺坐者，有二義：一世間威儀、二會此十迴向中理事交徹。如來座體，以法界緣起不思議智無所依住大慈大悲以為座體，以無依住智性自遍周與虛空等，不去不來而對現色，身與眾生數等，任根差別，隨應調伏而化度之，而無所造作。如經云「法身清淨妙用自在」者是也。與三世佛同一境界住一切智者，以智體無內外中邊，諸佛同住境界亦爾。與一切佛同入一性者，為無性之性無出入也，諸佛同此也。佛眼明了者，覺一切法非有無，而能以智遍知一切諸法也。有大威德，普遊法界未甞休息者，以無作無依之理智，破一切執著皆悉消亡，名之為威力。以智無表裏性遍如虛空，應感現形而無來去，名之為遊，無俗不真名為法界。一念三世古今情盡教化眾生無始無終名未甞休息，明時不遷也。具大神通者，大智無依無形，性無生滅，名之為神。智無不達，名之為通。隨有可化悉能遍往者，明智無去來中邊表裏，十方眾生應感皆見，皆悉不同，名為遍往。以一切諸佛無礙莊嚴而嚴其身者，此無礙莊嚴有二義：一四無礙智莊嚴；二佛依報正報二福莊嚴，一切相好及隨好是。以如來身是正報，國土蓮華藏世界是依報。智自善業而嚴自身及境，為智法爾自具無邊功德，如九十七種大人之相是。只為無明所覆，以慈悲喜捨饒益眾生。報得依果者，即隨好光明功德是。如佛大人相有十華藏世界微塵數隨好無限，如經且約舉一種隨好功德名圓滿王，所有利益具在經說。又如無依住智體，無自他內外所執，所有依報正報莊嚴身及國土，一切境界互相含入，猶如百千明鏡影像互相容入重重無盡、重重無盡。身土眾境互入無盡，猶如帝釋所居寶網，諸天眷屬寶內重重眾像相入身境無礙，身出剎土，剎土出身雲，俱現佛事。一種自在，諸法總然。於智境界不說有情無情之法。經云「善知其時為眾說法」者，了根生熟，如應化度。

問曰：何為諸佛知眾生心時與非時：

答曰：以如來心與一切眾生心本不異故，是一心一智慧故，以此知時與非時。諸佛了悟而與眾生共之，眾生迷惑自謂為隔。一切諸佛以一切眾生心智慧而成正覺，一切眾生迷諸佛智慧而作眾生。及至成佛時還成眾生迷理之佛，所說法門還解眾生心裏迷佛眾生，以此不異故，知眾生心。經云「不可說諸菩薩各從他方種種國土而共來集」者，約萬行差別，名為他方。以法隨根應物調伏，名種種國土。不出如來大圓明智，名為而共來集。眾會清淨者，無情識也。法身無二者，與佛同一體性，等無性也。無所依止者，無得無證也。而能自在起佛身行者，無作之智同佛用也。坐此座已者，會此十迴向法界本也。殿出殊好者，以智所感也。出過諸天者，以智報感，非有情為也。解云：菩薩所報相，約行所生。論主頌曰：

菩薩以忍為垂鬘，　　慚愧恒為衣服飾，
戒品塗香及末香，　　慈悲普覆為其蓋，
正心不動禪定幢，　　智慧幡破諸邪見，
方便常住生死海，　　饒益眾生為妓樂，
總持演暢妙法音，　　聞者解脫為歌樂。

已上如文可知。此段有不可說他方菩薩眾，此一段諸天住兜率宮，菩薩眾總有一百五十箇百萬億眾。若他方所來菩薩，有不可說。諸天莊嚴高座及宮殿色類，有一百八十種差別，一類有百萬億。如來及菩薩自福莊嚴，無有限數。此會所將如是大悲、如是智慧、如是萬行，但為長養初發心住初生佛家之智慧大悲，令慣習自在故。時亦不改，法亦不異，智亦不遷，猶如竹𥯤依舊而成，初生與終無有麁細。亦如小兒長，初生而為大，無異大也。此直以十行、十迴向、十地、十一地為養道之方便佛果在於初發心。又十住中，一住具十住之功用故。及十住、十行、十迴向、十地，總十住中總具足故。猶如神龍馬王所生，其神駒生在其地，與父遲速相似，唯力用未如其母。如初發心菩薩，以乘如來一切智乘，初生佛家，與佛同智，唯神通道力未如，以待大悲萬行長養故。雖長養功終，法不異也、時不遷也，終不出初發心時力用功畢。如龍女不出剎那際三生成佛是，如善財一生得佛果亦爾。一生義者，得無生也。今且約立無生有十：一諸蘊自體無生，二諸見自體無生，三空無生，四性無生，五時劫不遷無生，六涅槃生死無生，七說法音聲寂默無生，八智慧分別無生，九神通力性自周遍無生，十不出剎那際對現三世盡古今劫一切眾生前身無生。有此十種無生義故，是名一生當得菩提，是此經意。以十行、十向、十地、十一地法方便用資初發心佛果，絕前後之情所望故，以資糧與佛果同時互為體用相資故，故號為覺行互嚴。此經以果資行令行無著，以行資果大用得辦。如三乘以意生身菩薩未說乘佛一切智乘者，推佛果在十一地後、三祇之劫終也。即地前三賢為資糧，十地為見道，佛果在十一地後三祇之劫也。如此教與三乘中五位行相，一倍顛倒行相不同，後當更明。

兜率天宮中偈讚品第二十四

將釋此品，三門如前。

第一釋品名目者，明以金剛幢等十菩薩各從異佛剎來，處兜率天宮，至如來所，各化作妙寶藏師子之座已，各以十迴向法門因果而偈讚之，故名〈偈讚品〉。異佛剎者，從十行中來入十迴向。

第二釋品來意者，此品為欲成十迴向中因果法門故，此品須來也。

第三隨文解釋中，義分為二：第一長科經意、第二隨文釋義。

一長科經意者，於此一品大意，前後總作十一段長科。一從「爾時佛神力故」已下至「而說頌言」有五十二行經，明金剛幢等十菩薩眾十方來集，彰因示果不二分。二「如來不出世」已下有十行頌，明佛以實示權分。三「爾時堅固幢菩薩」已下有十行頌，明歎佛身性相無比，要常親近供養無疲，大願成滿方能履佛所行道分。四「爾時勇猛幢菩薩」已下有十行頌，明佛及法要以淨心淨行方了，見佛有為不堪分。五「光明幢菩薩」已下有十行頌，明一佛身而生多佛身，如幻而生起分。六「爾時智幢菩薩」已下有十行頌，明佛智無依，無作不造，不內不外而能現形普遍分。七「爾時寶幢菩薩」已下有十行頌，明如來所有應現，非情所為任智無功，眾生自業應見分。此段約自修行之行智現相應故，非時分智立。時分者是情故，多時少時俱是情故。八「爾時精進幢菩薩」已下有十行頌，明佛身非內外，十方佛同等，無有內外身，對眾生業現分。九「爾時離垢幢菩薩」已下有十行頌，明如來以無心無思無依之智，性無表裏，對現十方，隨根普應分。十「爾時星宿幢菩薩」已下有十行頌，明如來無心意識，可名為佛，眾生以有心意識及住寂滅心者，總不能見佛分。十一「爾時法幢菩薩」已下有十行頌，明寧受眾苦，不捨如來分。已上各說一法，共成十迴向心。或但說有眾生著有，或但說無眾生著無。如經星宿幢菩薩頌云「眾生有分別，是佛是世界。了達法性者，無佛無世界。」如下文法幢頌云「寧可恒具受，一切世間苦，終不遠如來，不覩自在力。」此二頌皆相成就有無，恐墮邊見，餘例知。如觀十方何，意為觀眾意之同別，亦觀十方世界諸佛法同不二。

二隨文釋義中，從第一初五十二行經，義分為十段。一「爾時佛神力故」已下至「來詣佛所」，是諸眾來集分。二「其名曰」已下至「法幢菩薩」，舉所來十菩薩名號分。三「所從來國」已下至「妙香世界」，是諸菩薩所從來國土分。四「各於佛所淨修梵行」已下至「觀察幢佛」，舉本所事佛之號分。五「其諸菩薩」已下至「無量功德」有八行經，明諸來菩薩化座而坐，放光顯德饒益分。六「所謂」已下至「猶若虛空」有七行經，明諸來菩薩見無依止清淨法身智慧，遍遊十方事佛自在無礙分。七「如此世界」已下至「無有差別」，明都結十方同此來集分。八「爾時世尊」已下至「神變之相」，明如來放光所在普照十方，彼此大眾皆相見分。九「如是菩薩」已下至「皆來集會」有十六行經，明諸來菩薩往因同佛善根至法究竟自在分。十「在於佛所因光所見」已下至頌，有兩行經，明都結十方同此世界菩薩集會分。

二隨文釋義者，於此五十行經，約立十門：一明十方菩薩所來之法、二釋菩薩名下之義、三釋十世界之所表、四釋十佛名號之因果、五釋十菩薩來至佛所所化之座體、六釋菩薩身光之因、七明菩薩所得何法而能自在化滿十方、八釋如來放光處所表法、九明諸來菩薩眾海從誰發心、十明隨位進修因果。

一明菩薩所來法者，經云「一一各與萬佛剎微塵為數」者，明進昇之法，智之知見勝前位故。十住云百，十行云千，十向云萬。俱從萬佛剎微塵數國土外諸世界中來詣佛所者，明迷法云外世界，智達名來詣佛所。云萬佛剎微塵者，是迷悟之數也。

二釋菩薩名下之義者，其名曰金剛幢菩薩者，菩薩，前已釋訖。金剛幢者，明堅固不動義。前十行位菩薩名林，表行覆蔭廣多義故。此位菩薩以幢為稱者，明大悲之行，處生死大海，能摧破一切眾生煩惱，自智無傾動故。十行明以行自卑和怨義，十迴向明大智堅強隨悲破怨自在義。此約檀度行。堅固幢菩薩者，此大悲為戒體故。勇猛幢菩薩者，此約大悲為忍，是勇猛義。光明幢菩薩者，此約大悲為精進之體，長處生死之夜，以智發明故。智幢菩薩者，此位大智，於生死之中恒明常破闇故，以為定體。寶幢菩薩者，明以大悲大智慧善施教網，名為寶幢。明教可貴故，非世寶也。精進幢菩薩者，此位是第七方便行，善能知根同事，處俗不迷、同塵不污，是精進幢義故。無垢幢菩薩者，是此第八願波羅蜜，自無生死，以智隨願利生故，常無垢也。星宿幢菩薩者，此力波羅蜜法王位成差別智，明善知眾根，猶如星宿大小皆明。法幢菩薩者，此位是智波羅蜜，善安立諸法，無能摧破者，是法幢義故。此已上是能行行之人。

三釋世界名者，所從來國謂妙寶世界，明以妙法普施含生是可貴義。世界名妙樂者，明大悲為戒，處生死利眾生，令得大樂。妙銀世界者，明以法身理智以成忍體，猶如白銀柔軟明淨。妙金世界者，明精進利俗無有勞倦，不虧真理，黃中致福悉皆金色也。妙摩尼世界者，明法性白淨用而無垢自在，以為定體故。妙金剛世界者，明無性妙慧能破虛妄，不自壞故。妙波頭摩世界者，是赤蓮華也，明此以大悲方能同色香而無染故。妙優鉢羅華世界者，青蓮華色也，明第八以智隨悲之行清潔不污，以青蓮華色處泥不污，以用表之也。妙旃檀世界者，以此法師位，成說法香也。妙香世界者，明此位大智大悲隨位功德終，以無依無作之微妙智而滿十方無來去智，法音隨遍無有形故。但云妙香不云形類，表勝前有跡故。此十世界已上名，是此十迴向位行中之法故。言妙香世界者，是隨生死教化眾生理智妙用也。世間以土地山河為世界，智人以智德妙用為世界。

四釋十佛名號因果者，經云「各於佛所淨修梵行」者，明隨位進修加行佛果，即如下十箇佛是。所謂無盡幢佛者，明此十向大悲之位所施無盡，以成佛果之號。其施如下〈迴向品〉自明。風幢佛者，明巽為風、為白淨、為言說、為赤、為日、為明、為白淨，即如風無形色，而香臭悉吹，皆令淨故。又巽為雞，知時而鳴故，像此知根而垂教也。上值天門，開眾善也。巽為已盛陽之始也，定是非之時也。時齋戒法，則之時故。巽為言說、為口、為面門，談眾善也。能治辛丑，丑為小男，以眾言說化童蒙也。以此言之，風幢佛是，此戒波羅蜜之風化果號也。解脫幢佛者，忍位中果也。忍力已成，無不解脫也。是西方兌，為卑下義。威儀幢佛，此主北方佛果，共信位中北方威儀智佛同號。此主北方，師範位也，以威儀庠序以接童蒙故，以約行為果號。明相幢佛，此與十信位東北方明相智佛同號故，明約坎為所治、丑為信心、寅為契理，始明借方表法也。主丑為山，山為不動，不動即淨，淨能發明，明禪之始也。入定之始，正慧開敷，以十向之位不離十信所信之法，於彼法上以為安立。此明十向之定體，能發大悲利俗之明慧故。如常幢佛，與十信中第六究竟智佛亦相似，總約隨位昇進波羅蜜上立佛果號之名，總不離十信所信果。一如善財至彌勒佛果，還指善財見文殊者是也。明文殊是啟蒙信果之位，發行進修不離舊跡。今文殊菩薩住清涼山，是此閻浮一境之東北，主艮位，表啟蒙發明之首故，故為童子菩薩。以實言之，本是十方諸佛無性理之妙慧，成佛莫不由之。此門即一切眾生盡有，迷理自惑而不見。若悟理者，現行分別是也，以定照之方明故。艮為止也。自餘准例，隨名會位知之。

五釋諸菩薩來所化之座體者，經云「化作妙寶藏師子之座」，以法寶利生教行網故。以寶網彌覆座上，十信位中座體約果成名，以寶蓮華藏為體。十住位中約得如來智慧大悲而成體，即以毘盧遮那藏為體，即師子座號毘盧遮那藏。十行位中以淨行離垢師子座，即以蓮華藏為體。十迴向位明大悲處生死設教行普該萬法不拘一法故，座體直以寶為名，不限色類，以教行遍周而漉眾生故，座有寶網彌覆其上。

六釋菩薩身光者，明此位菩薩以大悲行處世利物，任智慧而照眾生，即淨光恒照。

七明菩薩得何法而自在者，經云「見無依止清淨法身」，以智身現無量故。是明見法無依止性，一切無明便為妙用智慧，即能通化無方。

八釋如來放光處所表法者，明十信足下輪中放光，以信為初。如十住足指端，明入聖位之初。十行足趺，明依聖性法身起行。十迴向即於膝上放光者，明表法光明，以膝者人之坐起迴旋卷舒自在之所由也。明此迴向位法門，是迴俗處真解脫無染之大智，以悲願利生，處生死而恒涅槃，處涅槃與生死無礙自在，以放光處表之。十地眉間，表中道果光也。

九明諸菩薩從誰發心者，皆於自心無始分別。無明為發心之始，達此無始無明為大圓鏡智故，即與十方毘盧遮那如來同善根故。若離此智，無成佛期，無見佛日。是故經云「如是菩薩皆與毘盧遮那往昔同善根故」，明達自無明，成大智體，諸佛共此智也。

十明隨位進修因果者，明金剛幢菩薩是所修行之人，妙寶世界是所修之行，無盡幢佛是所行之果。餘九例知倣此。已下有十段頌，一頌十行，一行一頌。所頌之法是此當位十迴向位中都調治綱紀之門，如文自具。更加文釋，文煩義沈，表法難知，方可約釋。餘如文自具書。

十迴向品第二十五

將釋此品三門如前。

一釋品名目者，此品何故名為十迴向？答曰：以十住初生諸佛智慧家，雖有第七方便波羅蜜成大悲行，然為創始應真修理智出世心多、行悲行劣故。於初發心住，於妙峯山頂見比丘，名為德雲，得憶念諸佛智慧光明門。雖知以後次第十善知識，以十波羅蜜互相參入，和融諸行早已具足。然當隨本位行門，勝劣全異，此明同中別令昇進故。如十行位中為行之首，即以三眼國比丘名善見，即以林中經行用表其十行。以智眼慧眼法眼觀根利生，化令出世故，以比丘所表為十行。廣大覆蔭眾多，以林所表。如此十迴向位中，明前二位出俗心多、大悲行劣，以將十住初心所得諸佛之智慧，十行之中出世之行門處俗利生，故名迴向。迴真入俗利生，故名迴向。是故此位表法善知識，即以鬻香長者名號青蓮華表之。明此十迴向法門如合和香法，以將諸眾香合為一丸，互相資益以成遍熏。十迴向者亦復如是，以戒定慧解脫解脫知見五分法身之香，和合大慈大悲諸波羅蜜、四攝、四無量、涅槃生死諸塵勞門，共成一箇法界之真香，皆從大願為首，是故此位名為迴向。長者名青蓮華者，表此位行不染垢淨、生死涅槃也。又長者明處俗流，智長於世人，名之為長者。青蓮華者，明諸色華之中，此華色香第一，以表五位行門，此十迴向法門第一。何以然者？為此十迴向法門，以大願力會融悲智、生死涅槃成一法界之真自在法故，能資前位佛果，使具普賢行門圓滿故。亦成後位十地、十一地行門，使慣習自在故。明前後十住、十行、十地、十一地，總是此十迴向位中理智大願大智大悲所圓融故。故以此十迴向位通前徹後總通收故，表青蓮華，眾華之中色香最為殊勝，出過餘華也。又以表兜率天宮，於諸三界此天殊勝。何以故？為世間三世諸佛皆在此天，長菩提心滿化世間故。向上化樂天、他化天樂放逸故。又向上色界、無色界是樂淨心多故。已下夜摩、忉利是著樂之處天，非知足故。四天王天四面而居，非正位故。是故此天處欲界之天上下處中故。又此天要修三福德人之共生處故。何者為三？一修施、二持戒、三修定。自餘諸天不修三福令均平故，皆偏多也。修戒施二福，是故餘天或多放逸、或多樂淨。是故《上生經》云「樂欲長菩提心者，來生此天。」是故此天說此十迴向門，於此表法勝故。又向下忉利夜摩、向上他化化樂，此天於此五天處中故，故說十迴向，和會智悲均平令處中故，故於此天說十迴向故，故將此處表所說法門。又將鬻香長者號青蓮華，所表法位以此之義可解。是故名十迴向，以表十波羅蜜行參和一多同別之門故，為十種迴向以表無盡故，以大願風吹智慈雲令普雨故。

二釋品來意者，大意如前所述可知。

三隨文釋義者，義分為二：一長科經意、二隨文釋義。

一長科經意者，從「爾時」已下至第三十三卷末，總作十五段長科。第一從品初「爾時」已下至「去來現在一切諸佛迴向」有三十三行經，是十方諸佛加金剛幢菩薩令說十迴向分。第二「佛子菩薩摩訶薩」已下至「過去未來現在諸佛已說當說今說」有九行半經，是正舉十迴向之名目分。自此已下「佛子云何為菩薩摩訶薩」已下，至第三十三卷內至「皆得清淨到於彼岸」，總有十卷經，明正說十迴向隨十波羅蜜進修行門分。已上十箇迴向，一箇是一箇波羅蜜行，都共為十段科。第十三「佛神力故」已下至「一切世界兜率天宮悉亦如是」有十六行經，是動地興供分。第十四「爾時復以佛神力」已下至「亦復如是」有十行經，明同號菩薩來集作證分。第十五「爾時」已下有六行半經，明金剛幢菩薩說頌分。

從初第一段諸佛加金剛幢分中，復分為四段。一「爾時金剛幢菩薩」已下至「演說諸菩薩十迴向」有十八行半經，明金剛幢菩薩入定，諸佛與同號加持分。二「佛子汝當承佛威神之力」已下至「無障礙法光故」有四行半經，明諸佛勸說十迴向法門分。三「爾時」已下至「善根力故」有六行經，明諸佛與金剛幢十種法力加持分。四「爾時」已下至「去來現在一切諸佛迴向」有四行經，明諸佛以手摩頂，令金剛幢菩薩出定說法分。

二隨文釋義者，約立十門：一釋入三昧因緣、二釋三昧之名、三明諸來佛剎遠近、四明諸佛之數、五明諸佛同號所緣、六明佛來現前稱讚、七明諸佛共加入定、八明諸佛摩頂因緣、九明出定告眾歎法、十明正說十迴向。

一釋入三昧因緣者，為欲令後學菩薩知軌則故，為知三昧方便現智令明淨故，為知三昧之力能令說法智慧簡擇自在分明故，三世諸佛法則合如是故，故須入定。

二釋三昧之名者，何故名為智光三昧？為以成就大悲之門非大智而不顯。如十住中顯佛智慧與自心同合，即以方便三昧無作無思如淨水澄明，日月萬像自然現徹。如十行之內三昧即名號善思惟，則明於理隨事法差別，名善思惟。如此十迴向所入三昧名智光者，明以智行悲，明處俗無染，以此智光照俗，無俗不真。是以鬻香長者青蓮華表之，用明處俗無染。十住十行比丘以為標首，以明出俗之功，一依善財知識表之。是故此位圓悲智之自在故，故三昧名為智光。

三明諸來佛剎遠近者，明隨位勝進、智慧增廣。十行云萬佛剎微塵，此位云十萬佛剎微塵，表勝進過前。

四明諸佛之數者，經云「十方各十萬佛剎微塵數」，明進修智業廣大，與十方如來智體功用合故。

五明諸佛同號所緣者，何故十方諸佛與入定菩薩同號為金剛幢而現其前者，有二義：一如前所釋進修智會；二以佛名號及如來身而現入定菩薩前，明處位不惑，斷自他之疑故，成法印故。又智既合同。身亦無二故。

六明諸佛來現稱讚金剛幢者，明以言加令入定者，印法不惑，亦令當學之徒斷餘疑惑故。又身智既同，說法亦等故。

七明諸佛共加入定者，所云共加者，有二義：一自智所會合佛德故、二諸佛隨智與力二緣會故，名之為加。又為自雖不疑，斷他惑故。諸佛與加，成法則故。又說佛加持有六：一同名號加，與同名故；二現身加，而現其前故；三言讚加，以言讚歎故；四毘盧遮那往昔願力加；五與十種法加，如文自明；六以十方諸佛手摩其頂加。

八明諸佛手摩其頂因緣者，何故手摩其頂？明右手作用之便，明諸佛以右手引接，令出定說法。又自作用與諸佛作用相及故。又諸佛許可到法際故，以當位有自位際法也。

九明出定告眾歎法者，經文自具。

十明正說十種迴向者，如經下文。此釋初段三十三行竟。

第二「佛子菩薩摩訶薩」已下至「過去未來現在諸佛已說當說今說」有九行半經，正舉十迴向之名目分。至後隨當位分中方釋。

第三正說十迴向隨十波羅蜜進修分中，從「佛子是為菩薩摩訶薩十種迴向」已下。云何為菩薩摩訶薩救護一切眾生離眾生相迴向？於此段中有二義：一科其當段經意、二隨文解釋。此十箇迴向中，長科有一百八十段經文。

一科其當段經意者，於此救護一切眾生離眾生相迴向段中，長科為十段。一「佛子云何為菩薩摩訶薩救護一切眾生離眾生相迴向」已下至「如是等無量善根」可有五行經，明修六波羅蜜、四無量心成就初迴向分。二「修善根時」已下至「皆令得一切智」有十四行半經，明起大願念度眾生分。三「佛子菩薩摩訶薩」已下至「阿耨多羅三藐三菩提」有三十三行半經，明親疎善惡平等分。四「佛子菩薩摩訶薩」已下至「住佛所住」有二十行經，明以諸佛法而為勝緣，深植自善根，願與眾生分。五「佛子菩薩摩訶薩」已下至「令得解脫」有三十八行經，明菩薩入於惡道，代諸眾生受苦，令諸眾生得樂分。六「佛子菩薩摩訶薩復作是念」已下至「使到彼岸」有七行經，明菩薩以自善根令諸眾生得十種究竟樂分。七「佛子菩薩摩訶薩」已下至「無量善根」有五行經，明菩薩隨宜救護眾生，得出生死，供養諸佛、親近善友分。八「佛子」已下至「令一切眾生斷疑故」有十一行半經，明菩薩大願，眾生雖多不假多聖，唯我一人獨能度盡分。九「佛子」已下至「救護一切眾生離眾生相迴向」有三十一行經，明菩薩如日普照，不求恩報、不著眾生法迴向分。十「爾時」已下至說頌，有六行半經，明金剛幢菩薩觀眾說頌分。

二隨文解釋者，何故名為救護一切眾生離眾生相迴向？釋此名目有二義：一明隨位修行次第之法、二方明本位名號。一明隨位修行次第之法者，如十住中，於初發心住求一切智。此菩薩所緣十種難得法而發於心，所謂處非處等十種如來智力而發於心，生於佛家為佛真子。如十行之中，行歡喜行為大施主，凡所有物悉能惠施無有悔悋，行菩薩行以為所緣。如此十迴向中，初迴向名救護一切眾生離眾生相者，即以六波羅蜜、四無量心以為所緣，即以十住十行所得大智法身無著淨行，起廣大願行，處於生死，以六波羅蜜以為行首，慈悲喜捨以為處生死利物之緣，是故即名為救護眾生離眾生相迴向。即以慈悲喜捨為救護，以六波羅蜜出世間法為離眾生相故，為六度行門是出世行故。是故如是安立次第，總在十住初發心位一時總具。只為紙素竹帛名言次第遂生分段，非是法有前後義故。如十住位中善財童子表法之中，海門國觀大海，具有阿脩羅等十王供養等，是迴向義。然教門次第昇進不可不存，若不如斯，使後學之流行沈淪而不進。二明本位之名者，又以大智法身以為離體，十波羅蜜、四無量心以為處生死救護眾生所緣，是故名救護眾生離眾生相迴向。心以智體無依所救護者無住、眾生無相，正為救護而無作者故，故眾生自真無出沒故，名救護眾生離眾生相迴向。成此初迴向法門，具足五緣：一具自了法身本自清淨解脫緣、二得大智慧解脫緣、三具大願力奉事諸佛利眾生緣、四十波羅蜜具足勝行緣、五慈悲喜捨不捨一切眾生緣，具此五法方能成就此初迴向。云何行檀波羅蜜淨、戒波羅蜜？以能捨惡法，戒體自淨故。云何修忍波羅蜜？施戒已成，當修忍力時，為施體能捨故與戒體淨因，忍體須加行修學，為忍防他凌辱，非由己自捨故，故須加行學忍。云何起精進波羅蜜？以忍體是自息其忿恨，非是忻修利物之行故，須起利物之行，是此位精進義。云何起精進波羅蜜，入禪波羅蜜，以精進勤利物之行恐多散動相應故，須入禪波羅蜜。云何住般若波羅蜜？以禪能發生淨慧故。云何大慈大悲大喜大捨？為六波羅蜜是出世心多故，加以慈悲喜捨利眾生法，均調諸行故。此已上六度、四無量心使令均平，智悲得所成，此初迴向門，此迴向法門，從十信、十住、十行總具有之，至此本位方令齊等。若以解行門中，有此差降，若以理智門中，總無前後始終之法。已下當位有十度調治之法，如下文中具明，不煩更釋，但如文以行行之。云何但以六波羅蜜為利生行？為明大悲門中但令眾生出世間故，然後方令入生死中。已下頌中，有五十六行頌，頌此救護眾生離眾生相迴向。此一段中，明菩薩所行之行，調均得所。兩行一頌，如文自具，得意以行行之。此之一段，以檀波羅蜜為主、九波羅蜜為伴，以善財鬻香長者號青蓮華表行行之人，以名下義思之可解。於中所行法則，鬻香者，賣香人也，能辦諸香、和合諸香，賣鬻與人。用表此位之行，前已釋竟。

第二不壞迴向，以戒波羅蜜為體，餘九為伴。善財以舡師號婆施羅，為表行行之人，此云自在。住樓閣城門外海岸上，住修大悲幢行法門。明此迴向位中以大悲為戒體，視一切生死之海，令得一切大智之海，居生死海而得自在，故名自在。廣說如經文。又表戒體如海性淨不宿死屍，明法身本淨，不宿煩惱染污死屍也。廣義如文。經云「佛子！云何為菩薩摩訶薩不壞迴向」者，於此一段經文，義分為二段：一長科此一段經意、二隨文解說。

第一長科此一段經意者，自「佛子」已下至說頌已來，總科為六段。

一「佛子」已下至「無量無數行境界故」有十三行半經，明菩薩得信不壞分。二「佛子」已下至「大願悉使滿足」有十一行經，明菩薩住持教化眾生分。三「菩薩如是」已下至「阿僧祇衣敷布其地」有三十三行經，明舉依果報莊嚴分。四「佛」子已下至「最上信解心迴向」有二十一行半經，明菩薩以如上依果所有莊嚴供養諸佛，皆為度脫眾生分。五「佛子」已下至「第二不壞迴向」有二十四行經，明菩薩能隨生死度脫眾生、同諸事業，求一切智白淨等法恒不捨分。六「菩薩摩訶薩」已下至說頌，有七行經，明菩薩得於諸佛妙法斷疑，如聞自達，能隨想力入一切剎普照眾生分。已下頌有五十行，兩行一頌，皆頌當位之中迴向所行之行。如文自具，不煩更釋，如文行之。

第二隨文解說者，云何為不壞迴向？雖隨生死海而不壞法身，雖隨分別而不壞無作，雖隨諸見而不壞法眼，雖隨諸行而不壞菩提心，雖教化成就眾生皆至佛果不壞身心無依住門，雖隨一切眾生知根同事而不壞戒體恒自白淨，是故名為不壞迴向。又一切世間出世間法無成壞體。如是阿僧祇寶者，是本行中以法利生依報果也。阿僧祇華者，是以行能利自他，開敷眾善之依果。阿僧祇鬘者，是忍所報也。阿僧祇衣者，從慚愧生也。阿僧祇蓋者，大慈悲所生也。阿僧祇幡者，迴向心所生也。阿僧祇幢者，是隨行不退力所生也。阿僧祇莊嚴具者，諸助道法所生也。阿僧祇給侍者，從謙敬離慢所生也。阿僧祇塗飾地者，從戒品生也。阿僧祇塗香者，以戒遍諸法生。阿僧祇末香者，以往昔散華香報所生。大約以行知果，如影隨形一一相似，准物類以義解之可解。亦以昔曾以如是物供養佛法僧，獲得如斯果故。餘准此知之。

此迴向體，如經云「如實法印印諸業門，得法無生住佛所住，觀無生性印諸境界，諸佛護念發心迴向，與諸法性相應迴向，入無作法成就所作方便迴向。」此是不壞迴向之大體也。智不壞，生死不壞，大願不壞，大悲不壞，皆如實故。如十住位，以離染大悲為戒體，即以海門國海雲比丘為所表。十行位中，即以工巧算術以為戒體，即以釋天童子於河渚中算印法以為所表，為明行為河流而歸海故。十迴向中，以處俗大悲為戒體，即以海舡師自在為所表。

新華嚴經論卷第二十

