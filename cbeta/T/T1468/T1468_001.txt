#----------------------------------------------------------------------
#【經文資訊】大正新脩大藏經 第 24 冊 No. 1468 佛說目連所問經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，伽耶山基金會提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1468
佛說目連所問經

西天譯經三藏朝散大夫試鴻臚少卿傳教大師臣法天奉　詔譯

如是我聞：

一時佛在王舍城竹林精舍。爾時尊者大目犍連，於夜後分從自住處往詣佛所。到已，投地頂禮佛足，於一面坐。

彼時尊者大目犍連即從坐起，白佛言：「世尊！若有苾芻、苾芻尼，迷醉犯戒，無慚無愧，輕慢律儀，行非法行。世尊！彼等云何而得其福？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，行非法行。彼人命終生地獄中，壽等四大王天五百年，計人間歲數九百萬歲。」

尊者大目犍連復白佛言：「世尊！若有苾芻、苾芻尼，迷醉犯戒，無慚無愧，輕慢律儀，不依說法。彼等云何而得其福？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，若不依說法。彼人命終生地獄中，壽等忉利天一千歲，計人間算數三俱胝六百萬歲。」

尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，行波逸提法。彼等云何而得其福？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，行波逸提法。彼人命終生地獄中，壽等夜摩天二千歲，計人間算數一十四俱胝四百萬歲。」

尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯吐羅鉢底法。彼等云何得多福利？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯吐羅鉢底法。彼人命終生地獄中，壽命兜率陀天四千歲，計人間算數五十七俱胝六萬歲。」

尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯僧伽婆尸沙法。彼等云何得多福利？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯僧伽婆尸沙法。彼人命終生地獄中，壽等化樂天八千歲，計人間算數二百三十俱胝四百萬歲。」

尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯波羅夷法。彼等云何得多福利？」

世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯波羅夷法。彼人命終生地獄中，壽等他化自在天一萬六千歲，計人間算數九百一十五俱胝六百萬歲。」

尊者大目犍連聞佛說已，心大歡喜，作禮而去。

佛說目連所問經

