#----------------------------------------------------------------------
#【經文資訊】大正新脩大藏經 第 39 冊 No. 1796 大毘盧遮那成佛經疏
#【版本記錄】發行日期：2024-08，最後更新：2024-04-10
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，CBETA 提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

大毘盧遮那成佛經疏卷第四

沙門一行阿闍梨記

入漫荼羅具緣真言品第二之餘

偈云「制底火神祠，牛欄河潬中，諸天廟空室，仙人得道處」者，或雖非聖迹及僧所居，但隨於地分有起制底之處，於其四傍便可造作漫荼羅。火神，是淨行梵志火祠之所，尤為清潔，故可立壇。牛欄者，西方聚落牧牛共在一處，去村或十里五里。既積多時，牛屎尿遍地重積，梵俗亦以為淨。雖然，須牛移去，若牧牛見在，亦不中作也。河灘，正翻當云攢流處，謂有兩水或多水於此處會合。此側及中間，頻經泛漲蕩滌，無諸穢惡。天廟，是宗事世天者齋祈之室，亦多清閑。然有諸外道邪見不信，則不應於此處作也。空室，謂世人所造居室，後時捨之而去，以無諸憒雜，故堪作法。仙人得道處，是世間求五通者久所棲止得成就處，必無餘好處，亦可於中造漫荼羅也。復次制底，是建立高勝義，謂此人常能建立白法志不屈撓，雖未現修聖教，當知先世樹福內有善根，故名為塔。又火能樊滅荒穢，謂此人身口意雖未能清昇出離，然內有慧性，好行淨業、有過能改，故名火祠。牛是行義，欄是閑防義，謂此人質性調柔易可馴御，兼於五情嗜欲能自制止不至放逸，故名牛欄。攢流，謂於三乘中其心猶豫，不知定趣何道。阿闍梨亦當以法勸喻言：「此諸方便皆是佛教，但隨汝最欣樂處一向學之。所到會同，不應疑慮也。」若是邪正雜信，則當斷其迷津示其正路。以能兼信故，即是先世曾經法水盪滌其心，亦名河潬也。天祠，謂不求三乘而志願天樂，為欲授受令離三惡，生正見天中，故須攝受，是名天祠。空室，謂此人雖在塵俗，而性好虛寂厭世囂煩，是善根將熟之相。如女人胎漸成就，則欲意自輕，故堪教化。若志求無色天道，亦名空室也。仙人得道處，謂但發心求五通持明仙道，或願長壽成就世間種種悉地，亦可隨彼情機而誘接之也。復次有諸異學，深樂圍陀火祠之法願生梵世，聞佛祕藏中亦有火天真言行法，旨趣甚深故，即從此門而入正法。復有奉事自在、毘紐、那羅延、日月尊等種種世天，若聞佛祕藏中亦有彼等諸天真言行法，乃至毘盧遮那大我之身，即便信受而入正法。或有志願生三界諸天者，聞佛祕藏中具有諸天乘真言行法，能令於無量世生彼天中不復退墮，終成第一義天，由此深心願樂得入正法者。或有宗習世間五通仙法者，聞佛祕藏中具有迦葉、瞿曇大仙等種種真言，能令獲得不思議神通，乃至如毘盧遮那住壽長遠，彼便踴躍志求得入正法。以如是等種種門故，佛說火神諸處皆可造漫荼羅也。

偈云「如上之所說，或所意樂處，利益弟子故，當畫漫荼羅」者，乃至求諸勝地皆不能得，不可令此密教遂無所傳，但隨阿闍梨心所好樂，謂有利益之地，即可造漫荼羅也。若深釋者，但觀彼有少分善根正希願者，皆可擇其心地治令平正，為造大悲漫荼羅也。又此眾生，乃至好樂遮文荼荼吉爾者世間小術，亦於此門而攝受之，能得見此本尊時，自然得見無量聖眾也。問曰：上明擇弟子中，要具眾德堪為法器方乃教授。而今擇地義中，乃至一毫微善無不得傳者，何耶？答曰：是中有二種弟子，若求傳法弟子堪紹阿闍梨位者，則簡非其人，道不虛行；若結緣弟子，則舉手低頭之善無所不攝也。又深行阿闍梨以明見根緣故，或有人過去道機已熟堪為法器，而於現世之中沒在泥滓截餘毫髮善根，故阿闍梨即擇此中少分平地，開出祕藏漫荼羅，何必待安心諦理之人方作佛事？故與前說不相違也。

經云「祕密主！彼簡擇地，除去礫石、碎瓦破器、髑髏毛髮、糠糩灰炭、刺骨朽木等，及虫蟻蜣蜋毒螫之類」者，次明治地支分。謂於前所擇地中，簡取置壇之處，掘深一肘以來，於其土中一一精擇，有諸不任用物及虫等皆當去之。若有此者，能生眾難，於法有障也。其石及沙礫，少可擇者當選去之。若沙石眾多，此處聚積彼處復有，不可簡治令淨者，當捨棄更求餘處也。然大石平整，有聖教說可於上立漫荼羅，但土中雜者應除去耳。西方俗法多於瓦器中食，食竟輒便棄之，謂為穢觸不復受用。如是比及餘種種破壞器物，并髑髏雜骨、種種爪髮皮毛、糠糩穢草，及諸灰炭剌橛朽木，以要言之，如是等種種不任用物、非本淨土者，皆擇出之。若多不可擇，亦應捨棄更求餘處，故云等也。虫蟻，梵音吃㗚弭，此語通含，皆是微細小虫，皆擇去也。蜣蜋，是其大者。更有丘蚓等，義可准知。毒虫，謂虵蝎、蜈蚣、蚰蜒之類，皆應作方便驅遣令去。若多不可除，即是有妨難處，應可棄之。

經云「離如是諸過」者，此例眾多，得意者自當臨事甄別。謂地或傾側、或高下不平、或色味不應聖教。其色中以黃白為勝，若純黑則不堪取。而甞之味甜及淡則善，辛苦醎澁等則不任用。或掘之更填坑內，土不得滿即不堪，若更填盈出即好。又就一處所中，南方則為下地，但可作阿毘遮魯迦耳。復次阿闍梨既而知弟子心地，堪可於中建立大悲漫荼羅，即當住於深定審諦分別觀之，以慧甄擇，去無所堪任雜穢諸垢，然後治令堅實為作莊嚴。不然，則宿業餘氣能生障礙也。礫石，如不信正法、堅執我分、撥無因果等見，以難可雕𮣛相浸潤故，終不能生善苗，加功陶治亦無所出，細執甚多互不相受，故譬沙礫也。碎瓦破器，如造五逆、犯四重禁、謗方等經等，以心器敗壞故無所堪任，設加法味亦不停住，為諸善眾之所棄捐，先當以慧方便手為擇去如是諸障也。髑髏，如破壞菩提心障。昔時曾具人法，於眾支分中最為上首。由命根絕故，百體隳敗無所能為。緣此惡習，設令重發菩提心，還復成障，自憙令退屈，故尤宜洗除使盡餘氣。毛髮，謂六十心等，與善種八心共體而生，及以覺察則宜除剪。未得出世間心以來，雜起紛亂難可條緒，故名毛髮糠糩。如無明妄想，以取著戲論故，但得名相皮，失實相米，故以為譬。灰炭，謂樂小法起二乘心，若善根為此所焚，則歸於灰斷，不生大悲條葉花菓，故以為譬。刺骨，謂曾於眾生作種種不饒益行，犯種種雜碎律儀。此是過去生死宿對殘障，故名為骨。朽木，謂不欲懈怠之類，不堪樹藝匠成。又梵文兼有株杌義，謂久遠以來，於諸煩惱有所偏習，餘枿深固難可拔除。以如是諸過去業，含藏在心地之中故，一心行道時魔事易興，故須豫加簡擇。若多不可擇，則應棄捨此地別就餘機也。蟲蟻蜣蜋毒螫之類，喻種種現行煩惱，螻蟻喻癡，蜣蜋喻貪，毒虫喻嗔。此類甚多，譬種種隨煩惱。諸微小者，譬無量惡覺見。觀此輩皆有如來性，尤宜將護，勿使絕其命根。但方便驅遣，使勿妨行道、不穢污漫荼羅而已。若欲使極淨道場者，百六十種上中下微垢皆應擇使無餘。乃至灌頂地中，佳非淨土者悉宜簡去之，方名究竟淨也。

經云「遇良日晨定日，時分宿直諸執，皆悉相應，於食前時值吉祥相」者，因擇地事便明擇時支分也。凡所為法事，皆須與時義契合。今將擇治此地，故於吉日警發地神。餘法事例可知耳。良日晨者，謂作法當用白分月，就中一日三日五日七日十三日皆為吉祥，堪作漫荼羅。又月八日十四日十五日最勝，至此日常念誦，亦應加功也。定日者，西方曆法通計小月合當何日，若小月在白分內者，其月十五日即屬黑分，不堪用也。又曆法通計日月平行度作平朔，皆合一小一大，緣日月於平行中又更有遲疾，或時過於平行、或時不及平行，所以定朔或進退一日、定望或在十四日或在十六日。大抵月望正圓滿時名為白分十五日，月正半如弦時亦為八日。但以此准約之即得定日也。時分者，西方曆法晝夜各有三十時，一一時別有名號，如晝日即量影長短計之，某時作事則吉、某時則凶、某時中平，各各皆有像類。言宿直者，謂二十七宿也。分周天作十二房，猶如此間十二次，每次有九足。周天凡一百八足，每宿均得四足，即是月行一日裎。經二十七日，即月行一周天也。依曆算之，月所在之宿，即是此宿直日。宿有上中下，性剛柔躁靜不同，所作法事亦宜相順也。諸執者，執有九種，即是日、月、火、水、木、金、土七曜，及與羅睺、計都合為九執。羅睺是交會食神。計都正翻為旗，旗星謂彗星也。除此二執之外，其餘七曜相次直日，其性類亦有善惡，如梵曆中說。食前時者，晝夜各有三時，食前可作息災，暮間可作增益，夜可作降伏事也。入漫荼羅灌頂與息災相應，故云食前。遇善境界，意者謂作法時，或地上或空中有色聲等種種異相。地上，謂或遇見童女，執持五種牛味瓶或香水瓶，或所持物與輪印等同類，或是世中所尊上物及器盛白糠米等潔淨盈滿，或所被服端嚴鮮麗，或說種種吉祥相應之音，皆是成就相也。空中，謂忽覩慶雲瑞氣氤氳五色，或有彩虹鮮明間錯非時而見，或作火色飛動如護摩成就之形，或於日傍有五彩見，或作人形貌如住寂，或於空中有好美妙音聲，謂白鶴孔雀鴛鴦鴻雁之類，清徹和雅人所樂聞。如是等亦皆成就相也。所以須順世諦者，以勝義漫荼羅微妙寂滅，醇信白心人尚難信受，況懷疑慮乎？以所度之人曾習韋陀祠典、伎藝明處，若見造漫荼羅時分舛謬，慮恐致不吉祥，便生疑怪言：「我聞總持智慧者無所不達。而今觀之，尚不能擇得好星善時，況餘深事乎？」由此疑師疑法故，失堅信力反招重罪，故須順彼情機也。復次如是執曜，即是漫荼羅中一種善知識門。彼諸本尊即能順世間事業而作加持方便，以阿闍梨善擇吉祥時故，與彼真言本誓法爾相關，為作加持，得離諸障也。復次種種世諦門皆是法界摽幟，所謂良日晨者，意在菩提心嘉會之晨也。深行阿闍梨住瑜伽中，觀察所欲度者本初種善根時，為久為遠？因緣屬誰？從何事起？如行者初發心時，或因見佛說法，或覩神變，或見種種可悲苦事，或於菩薩聲聞緣覺而發道心，或以花香等供養如上福田心得歡喜，便即發願希求佛果。由彼先因現緣相感發故，種種機悟不同。或如是時中菩提心有寂靜力，或如是時有增進力，或如是時有威猛力，順種種悉檀方便而建立之，則功不唐捐，不生障礙也。定日者，日喻本尊身，月喻修習瑜伽行。以行者定心之月，或時增明、或時微昧，或發行太速、或發行太遲，或過於中道、或不及中道，致使機悟之時亦有盈縮。如循照常理，可至某緣某時中宜應建立，然有緣境遷移，或未到時處而熟、或過此時處乃熟、如是變通皆應善知、故云定日也。時分者、就行者一一地中自有十心，此一一心各有因、根、果，合為三十心。於此三十牟呼㗚多中，亦應深審細甄擇，何時堪折伏煩惱？何時可增益功德？何時當順中道寂心而住？是名解時中細微之相也。宿直者，是行人瑜伽之月所涉緣境，於一切緣境中皆見心性，如列宿小大像類雖復差別，無不圓明也。如月行經二十七宿，以所經之宿好惡不同，故令世間候月之占亦復隨異。如箕星好風，月行入箕則風起。畢星好雨，月行入畢則雨降。菩提行亦爾，遇緣對境勢力不同，令折伏、攝受及寂行所施方便隨轉。若阿闍梨能深察根緣曉知是事，名為善觀宿直也。九執者，梵音釳㗚何，是執持義。阿闍梨應觀彼心力之手堪持何事，則所傳密印不至唐捐。如諸佛金剛慧印，唯有金剛心菩薩乃能執之，若授與下地人，則名執曜不相應也。就九執中，日喻本淨菩提心，即是毘盧遮那自體。月喻菩提之行，白月十五日眾行皆圓滿，喻成菩提；黑月十五日眾行皆盡，喻般涅槃；中間與時昇降，喻方便力。當知已攝百字明門也。土曜持中胎藏，水持右方蓮花眷屬，金持左方金剛眷屬，木持上方如來果德，火持下方大力諸明。復次如是五執，即持五色蘇多羅，土為信、木為進、金為念、水為定、火為慧。其餘二執，羅睺主為覆障、慧星主見不祥，故不直日也。初日分如淨心顯現，中日分如發起眾行，後日分如萬德已圓功用漸息。初夜分如自證之地住大涅槃，後夜分如念本誓願起加持力。周則復始，巡轉無窮，日體是一而四洲時分各異。今此漫荼羅，意欲開發菩提心日，故取食前時也。遇善境界者，是心無相無境界、非是有為無為，以佛五眼諦觀亦不能見其相貌，然亦有種種善根發相可得了知。若是見諦阿闍梨，自當現前通達；若未見諦，當於三昧中察其境界，或見彼修行六度時種種六蔽不能留難，或為眾生之所稱歎乃至授菩提記，或如前種種印相於三昧中現炳著奇特有異於常，以因果類之可以意得，乃至普門相攝處皆亦可知也。

經云「先當為一切如來作禮，以如是偈警發地神」者，阿闍梨將欲警發地神，先運心思惟毘盧遮那無盡莊嚴身周遍法界，十方三世一切如來亦復如是，一一無盡莊嚴身周遍法界。從十住地乃至初地諸菩薩，分證莊嚴身，無量無邊滿於法界，無有間隙如胡麻中油。當觀此身遍至一切眾聖前，以清淨三業至誠作禮。由此因緣獲無量福，便當以無倒心施彼弟子，願無障難速成無上菩提，次當說偈警發地神也。如釋迦牟尼佛初坐道場時謂魔王言：「汝由先世作一無盡施故，今得自在天主之身。然我從無量劫來，修如是大施不可勝數，乃至身肉手足亦無所悋，云何與我𧣦其優劣耶？」魔言：「我所作福，汝已為證。汝之福業，誰當證明？若無證者，即墮負處也。」菩薩爾時申右手指地說真實言：「我本於此地上行菩薩道，種種難行苦行，地神證知。」當知此指即是身密印也。爾時無量地神從地踊出，現其半身而作證明，魔王軍眾由是退散。今阿闍梨欲令弟子不久紹如來位故，亦以此印警發地神，時彼地神生大歎喜而作是念：「今此佛子乃能建立大事因緣，為將護我等令無損惱故而見警覺。我應方便守護亦令離諸魔業。」以此眾緣力故，即令此地同於金剛也。所說阿利沙偈，名為自然成就真言。若作法時當誦梵本，今具錄之也。七遍誦，右手五輪按地。

「怛文(二合，汝也)睇微(天也，有女聲)娑(引)吃屣(二合，護也)捕多賜(親也於也)」

譯云：汝天親護者(於字，入下句)。

「薩麼(一切也)勃馱曩(佛也，有多聲)哆以難(引度世也，即有導師義)」

譯云：於諸佛導師。

「浙唎耶(二合，行也)娜也(修行也)尾世鎩數(殊勝也)」

譯云：修行殊勝行。

「部弭(淨地也)播囉密多(到彼岸也)素者(等也)」

譯云：淨地波羅蜜(義合等字)。

「摩囉(天魔也)塞(去聲)年(軍眾也)野他(如也)毫釳難(奴痕反，破也)」

譯云：如破魔軍眾。

「赦吃也(二合，釋迦也)僧(悉孕反)係娜(師子也)哆以那(救世也)」

譯云：釋師子救世。

「怛他(引)痕(如我也)魔羅(魔也)若延(降也)吃㗚(二合也)埵(伏也)」

譯云：我亦降伏魔。

「漫荼藍隷(漫茶羅也)履佉(引畫)藐(密也反)痕(我也)」

譯云：我畫漫荼羅。

偈意先告地神云：汝天女親守護此大地者，已曾供養親近一切諸佛導師，修殊勝行淨治諸地，淨滿諸度及餘種種功德。如《摩訶般若》中歷法廣明，是以云等。今譯偈五字為句，不可具存，然地波羅密中亦已含此眾德也。次偈陳所以警發之意，說誠實言，如世尊昔在菩提漫荼羅降伏天魔軍眾時，汝於大會中現作證明，由是世尊號為釋迦師子，能獨步無畏救護世間。我今亦欲隨佛所行紹如來事，是故畫此漫荼羅也。我雖未得一切同於如來，然以毘盧遮那三密所加持故，亦能現作佛身，普集一切漫荼羅大會。是故汝今亦當現作證明，使諸魔軍眾不能爼壞也。復次地神是女天，女是三摩地義，即是大日世尊護持一切眾生心地三昧也。如實相世尊，昔在菩提漫荼羅降伏無明住地魔王及與塵沙大眾時，以般若波羅蜜手屢舒五力案一切眾生心地，時汝三昧現作證明，是故無量應度眾生四種魔軍由此退散，是故號為寂業師子，能以自在神通救世間者。我今亦欲平治弟子心地，畫作大悲漫荼羅，汝亦當為作證明，令伏四魔軍眾也。復次以字門釋，此阿利沙具無量義，然要其宗極，正在他字之中。梵音怛多是如義，多字長引中即帶阿聲，以一切法本不生故。如於實相不增不減，即以此義警發一切地神也。彼誦偈時，應長跪兩膝著地，由智慧手舒其五輪平掌案地，方誦此阿利沙偈。一七度印之，加持七遍，此即是名真言印相應也。阿闍梨言：「欲作此法時，先以三昧耶法界金剛自性加持自身，皆如供養法中所說，用囉字門自淨心地及此道場地已，於瑜伽中先起半月風輪以訶字加持之，次起水輪以縛字加持之，次起金剛地輪以阿字加持之。一緣諦觀相應明了，善調心及氣息，一氣誦阿字門相續不間，力極息還又復誦之，或一息或三息，乃至令有所覺觸也。以如是一緣方便故，即入三昧，逮見祕密莊嚴佛菩薩大會，或自見內外地中諸過咎也。」

經云「以塗香花等供養」者，非但警發而已，又當以種種香花燈明等供養十方諸佛及地神也。然此中地有三種，謂以囉字門淨除自心地、弟子心地及道場地，皆以阿字門持之使成金剛。若就祕密釋中明供養義，亦復如是。若阿闍梨以淨菩提心種種功德迴向一切智智印，即是供養自法界中一切諸佛及持地者。以此功德迴施弟子，資助成佛因緣，即是供養弟子心法界中一切諸佛及持地者。若用莊嚴此金剛道場，即是以法供養十方世界中一切諸佛。供養已，復應歸命一切如來。例解可知也。

經云「然後治地。如其次第當具眾德」者，謂凡欲造漫荼羅，先須作如是法，方乃掘地擇治。亦兼三種地義、淺祕兩釋，乃至如經所說次第具諸支分，故云當具眾德也。

時金剛手為欲發明如來深密之旨，斷除未來弟子疑惑心故，頭面禮世尊足，而說偈言：「佛法離諸相，乃至不順法然道」者，謂我親從佛聞諸法實相遠離一切諸相，法佛所住住於法位。若如來出世若不出世，常自寂滅不可思議，非思量分別之所能及，亦非因量譬喻所能表示。若法相常爾，則非諸佛所能造作，何況有為諸相能集成乎？何故天中之天大精進者，今乃說此擇地造壇等有為事相，及與真言次第行法，令修學者辨種種香花供物，口隨覺觀言說、身學手印威儀、心緣本尊色貌形位。既是有為有相，豈能正順無為無相法爾之道乎？唯願世尊開發是中深趣，除世間如言妄執及疑謗之情也。

「爾時薄伽梵」以下，世尊偈答。初云「善聽法之相」者，以諸法實相義甚深難見，是故誡令善聽也。夫法常無性，從眾緣生，即是八心之相，越諸戲論。汝欲更於何處求覓無相無為之法耶？故次句云「法離於分別，及一切妄想」等。若了知諸法本無相如是，則照見心之實相，從本初以來常自不生，爾時一切身口意業皆如虛空不可盡，故云「我成最正覺，究竟如虛空」也。然一切愚童凡夫，以不如實知故，邪倒妄執種種境界，所謂「時方諸相貌」等。「樂欲無明覆」，常為愛水所潤、無明所覆。若我捨於方便，直為眾生說如是自證之法，彼等云何悟解而能進趣耶？故偈次明設教之意，云為度彼等故，隨順方便說也。佛意言：我以甚深法相不可直宣說，故以方便力寄此漫荼羅具緣支分，令初業者措心有地所作不空。即以此蒙佛加持，兼得觀察十緣生句故，能不動實相遊戲神通，普觀一切善知識、莊嚴一切諸佛土，不欲令諸行人放捨諸行住於無相，又不令執著諸行住於有相，故云雖說時方所作業，「而實無時方，無作無造者，彼一切諸法，唯住於實相」也。若一切有為之法皆悉住於實相，豈得如彼癡人，或欲逃避虛空、或欲貪著虛空乎？復次阿闍梨於此中廣說《法花經》三車譬喻。如彼長者諸子幼小無知，雖種種善言勸誡欲令出於火難，終不能得。時長者觀彼深心所著唯在嬉戲，即以方便而告之言：「今此門外有三種妙車。汝等當往取之，可自娛樂。」時彼諸子以聞遊戲之名，適其願故，情皆勇銳奔競而出，及其等獲寶乘莊嚴第一，乃非彼等宿心之所圖之。此漫荼羅法門亦復如是，如來以世間因緣事相，擬儀況喻不思議法界，以俯逮群機。若可承攬，便能普門信解勇進修行。及以蒙三密加被，自見心明道時，乃知種種名言皆是如來密號，亦非彼常情之所圖也。如言三月持誦，乃是性淨圓明中三轉方便，豈可但作九旬解耶？又如東方寶幢佛，乃是初發淨菩提心義，豈得但作四方解耶？以此例之，則諸餘法門皆可意領，故云「而實無時方，乃至唯住於實相」也。復次世尊大悲無限，哀愍諸未來世障重根鈍眾生不能頓入法界，故於此深祕藏中，以旋轉總持兼存淺略方便，設於事相之中思惟修習，亦成世間悉地功不唐捐，三密冥資終成佛果。故次偈云「復次祕密主！於當來世時，劣慧諸眾生，以癡愛自蔽，唯依於有相，恒樂於斷常，時方所作業，善不善諸相，盲冥樂求果，不知解此道。為度彼等故，隨順方便說」也。是故傳法之人，當善識根緣又知法門分劑，應病授藥勿使差機。若著相之人，而輒爾為說甚深空義，則令怖畏疑惑增其不信。若利根深智，而輒授以淺略法門，則以為不順無為正道而生輕慢。既於他無益，又自犯三昧耶，故應先住瑜伽觀彼本末因緣。善了知已，當觀此問答中施權顯實之意，散入一切諸方便門而教授之，則能多所饒益，故不生障難也。

經云「祕密主！如是所說處所中，隨在一地治令堅固，取未至地瞿摩夷及瞿摸怛囉和合塗之，次以香水真言灑淨」者，如教所說，凡造漫荼羅，於七日內須畢。於最初日，阿闍梨當住大日如來自性，然後警發地神、嚴身方便，皆如供養次第中說。警發已，即用不動尊真言加護之，然後掘地如法擇治。彼應先掘中心一肘量，擇畢還復填之，若盈滿有餘為上地、如舊為中、不滿者為下。如是次第除諸過已，細治所掘之土稍稍填之，潤以牛液築令堅固，平正猶如手掌。次用瞿摩夷、瞿摸怛囉和合塗之。若淺略釋者，此是牛糞及液，為順彼方俗法以為清淨故。就祕密釋之，瞿是行義，以入阿字門故，則是諸法無行。摩是我義，夷則乘義。何故諸法無行？以一切法我不可得故。若無有我，則無所乘及與乘者，爾乃名為大乘也。瞿摸，義同前釋。怛囉，是如如離塵垢義，即是心之實相。若行者能如是淨治心地，則能畢竟清淨，離諸障礙也。凡擇地平治了，知其方分，即穿漫荼羅中心深一肘許，用成辨諸事真言。加持五寶、五穀、五藥安置其中，去垢辟除等皆如供養法中說。若深祕釋者，即是安立菩提心中五智之寶，能起五種善萠，滅除五種過患，故云五穀五藥也。如是安置了，更復淨塗使極平正，應取欲灌頂瓶貯以淨水，勿令大滿，插諸花果，中置五寶穀藥，於埋寶處置之。自第三日置瓶以後，當日日三時誦辨事真言一百八遍加持此瓶，然後作餘事業也。至第四日暮，次用香水真言加持香水，或一百八遍乃至千遍，然後灑淨。彼真言曰：

「南摩三曼多勃馱喃阿鉢囉(二合)𫪭(丁以反，下同)三迷(二)伽伽那三迷(三)三麼多奴揭帝(四)鉢囉(二合)吃㗚(二合)底微輸(上)睇(五)達摩馱賭微戍達儞(六)莎訶」

初句普歸命諸佛。如毘盧遮那三身遍一切處，十方三世一切如來亦復如是，今皆以普遍心一切歸命已，然後說此真言，欲令此諸世尊不越本誓故，同共加持而作證明也。下一切真言例爾，不復廣釋。第二句中，以最初阿字門為真言之體，所謂種子字也，餘諸字門皆為莊嚴此字故，以此字門即是菩提心本原。今所造大悲藏生漫荼羅王，乃先用香水灑淨，皆為治如是心地令離諸垢穢故。若論外境，亦是所持金剛心地，是故餘字皆為成此字門也。阿字是一切法本不生義。次云波羅字者，波是第一義諦，羅名為塵。以一切字皆入阿字門故即是塵垢本來不生，塵垢本來不生即是第一義諦，第一義諦所謂淨菩提心也。次有底字，正體是多字門，以帶三昧聲故轉為底。底是心義，亦是如如義。如如於自心如實之相，即是淨菩提心。淨菩提心於一切法都無染著，即名蓮花三昧。住是三昧者，乃至諸法空相亦不可得，所謂為諸佛大空故。次明娑字麼字門，以定慧均等具三昧聲，故云三迷也。此中但約字門解釋。如諸大乘經論，約四悉壇四不生等，以種種因緣譬喻廣演阿字門，則有無量句義。又以一切語言中皆帶阿聲故，一一字門皆具一切字門。若得意者，當自在旋轉說之，以下不可具論也。復次真言中，有字義、有句義。字義已如前說。若句義者，此阿鉢囉底三迷，是無等無對義，謂此心地漫荼羅王，出過一切語言譬喻，乃至無有一法可為倫匹，故云無等。何故如此？以具含如上字門所說義故。第三句義云虛空等，言此心地畢竟淨，無分別、無邊際，等同虛空也。復次伽字門是行義。那是大空，於法自在義。以伽字入阿字門故，一切法本初以來都無所行，如來於此法中到於實際。又復更無所行，以不行故即是住於大空，於法自在，以我心地與此大空畢竟等故。當知弟子心地及道場地亦復如是，故云等虛空也。第四句義云等隨者，以金剛地等虛空故，即能等遍一切眾生界，普現隨類之身，故堪畫作漫荼羅也。復次娑是漏義，麼是我義意義。此等諸眾生界本不生故皆悉如如，是故法界眾生界畢竟等。努者，大空三昧，如來住此大空三昧，無行無到亦無去來，而能如其心量隨緣應現，故云等隨也。第五句義云本性淨者，還轉釋阿字淨菩提心門及香水義。如來以等至法界之香，與大悲三昧水和合，能普灑一切眾生心地，除其垢穢。何故如是？由彼本性淨故。如水性本淨，故能淨諸垢穢。如來香水亦如是，由本淨故，能以淨一切眾生心故。次明第六句義，云淨除法界也。猶如香水灑地為除穢故。如來亦爾，以性淨之戒香，和合性淨之悲水，遍灑法界眾生性淨之心地，為令一切戲論皆淨除故。亦當以諸字門而廣衍之，以一切如來同說如是大誓故，名為真言也。復次法界者即是眾生界，眾生界者即是心界，心界者即是本性淨，本性淨者即是遍至一切等同虛空，等同虛空者即是無等無等阿字門。如虛空無邊故，當知阿字門亦無邊。如虛空無染無變無動故，當知阿字門亦無染無變無動。如虛空離一切相而含萬像、離一切作而世間事業因之得成，阿字門亦復如是，無相無作而具足無盡莊嚴，成就普門不思議業。如是當以種種門自在說之。然復有無量無邊未曾有法，非彼虛空所能譬喻，是故阿字門為真言種子，過於譬類也。末句云莎訶，是警覺義。以一切如來本行菩薩道時同見如是義故，必定師子吼發誠實言：「我要當以此阿字門，遍淨無盡眾生界。若我此誓不虛者，其有一切眾生誦我誠言不虧法則，則當如其所願皆充滿之。」我今以隨如來三昧耶教說此真言，唯願不違本誓故，令我道場具足嚴淨，故云莎訶也。以下諸真言云莎訶者，其義大同。凡內五寶時，即應如前敬禮十方諸佛，而請白言：「我明日當作請法。」從此第三日以去，漸當准定漫荼羅大小方位，或四肘或十二肘等。乃至諸聖天位處，皆用白檀點記之。若阿闍梨不能具記持者，乃至畫其形相或書字記之，使一一分明。及香水灑淨竟，當用白檀塗作圓壇，劑十二指量。最初置中胎藏大日世尊之位，次於東方大勤勇處置一切如來位，東南維真陀摩尼處置一切菩薩位，次於東北維虛空眼處置佛母位。次於大日右邊置連花手位，次於大日左邊置金剛手位，次於西南隅置聖者不動位，西北維置降三世位。正西是通門處，即阿闍梨所住，修供養瑜伽處也。

經云「初第一我身」，即毘盧遮那位，以五佛當共置一壇。「第二諸救世」者，即是諸佛菩薩，亦分為二位。「第三彼同等」，即是佛母也。如來名為無等，而般若波羅密與無等等，故云彼同等也。第四蓮華手，第五金剛部主，第六云不動尊，則降三世可知。此即皆是成辨諸事持明，當知舉此六位則攝一切諸尊也。如是作竟，當布列香花供養具，准同供養次第儀式。然後觀作寶蓮花臺寶王宮殿，於中敷座，座上置白蓮花臺，以阿字門轉作大日如來身，如閻浮檀紫磨金色，如菩薩像首戴髮髻猶如冠形，通身放種種色光，被綃穀衣，此是首陀會天成最正覺之摽幟也。彼界諸聖天眾，衣服輕妙乃至無有銖兩，本質嚴淨不復假以外飾，故世尊俯同其像也。若作深祕釋者，如來妙嚴之相，法爾無減，非造作所成，故不以外寶為飾。乃至十住諸菩薩，猶因承佛神力，得見加持身，其於常寂之體如在羅穀，故以為況也。閻浮金，亦是自然性淨，色又最深，明佛金剛智體最為深妙。通身放種種光，即是普門開示大慧明也。次於四方八葉之上觀四方佛，東方觀寶幢如來，如朝日初現赤白相輝之色。寶幢是發菩提心義也。譬如軍將統御大眾，要得幢旗，然後部分齊一，能破敵國成大功名。如來萬行亦復如是，以一切智願為幢旗，於菩提樹下降伏四魔軍眾，故以為名也。色如朝日，亦彼相應義也。南方觀娑羅樹王花開敷佛，身相金色普放光明，如住離垢三昧之標相。始自菩提心種子，長養大悲萬行，今成遍覺萬德開敷，故以為名。離垢，即大空義也。證此大空時，猶如真金百練垢穢都盡故，佛身相亦然。此是世間上妙之金，若比閻浮提金，則色淺而稍濁，不得如彼自然鏡徹清明，以花葉上佛從心量因緣生，故有差降也。次於北方觀不動佛，作離熱清涼住於寂定之相。此是如來涅槃智，是故義云不動，非其本名也。本名當云鼓音如來，如天鼓都無形相亦無住處，而能演說法音警悟眾生。大般涅槃亦復如是，非如二乘永寂都無妙用，故以為喻也。次於西方觀無量壽佛，此是如來方便智，以眾生界無盡故，諸佛大悲方便亦無終盡，故名無量壽。梵音爾爾，名為仁者。又以降四魔故，名為勝者。故偈具翻其義，謂之仁勝者。此二佛亦作真金色，稍閉目下視，作寂滅三昧之形，諸佛例如是也。花臺四維有四菩薩，如下文說之。其一切如來位，但觀一佛在金壇中，即同一切佛身。餘各依經中像位，皆應轉字成身，使一一明了也。凡漫荼羅轉字之法，一一諸尊皆用本種子字，或以諸餘部通用字，如三部阿娑嚩等。若恐淺行阿闍梨不能如是速疾旋轉者，但觀阿字門生無量光，光所至處即現彼尊身也。至法事夜，亦皆倣此。凡修觀行時，先當以五字持身，如供養法中說，即觀自心作八葉蓮花。阿闍梨言：「凡人污栗駄心，狀猶如蓮花含而未敷之像，有筋脈約之以成八分，男子上向、女人下向。」先觀此蓮令其開敷，為八葉白蓮花座。此臺上當觀阿字，作金剛色，首中置百光遍照王，而以無垢眼觀之。以此自加持故，即成毘盧遮那身也。以此方便觀毘盧遮那身，令與我身無二無別。而在二明王中間，名為住於佛室也。至畫漫荼羅竟時，阿闍梨移座位出檀門外，當於此佛室之位，置意所樂尊或置《般若經》，以金寶槃盛，嚴飾供養。或置所持數珠，若金剛杵、金剛鐸等。又凡欲擇治地時，當自觀心蓮花上如意寶珠內外明徹，彼諦觀察時，所有善惡之相悉於中現。阿闍梨即當以慧方便而擇治之，令得堅固平正，觀弟子心亦如是。此中深祕之趣可以意得耳。行者住於佛室，如上誰觀聖尊竟，當轉阿為嚩，金剛薩埵加持自身，奉塗香花等如法供養，皆如次第法中廣說。然後興大悲心至誠慇重，誦請白阿利沙偈，如經文也。

今存梵語如左：

「三漫嚩(引)訶囒(存念也)覩迷(我也)薩囉鞞(二合，一切也)　爾曩(引，仁者也，即諸佛)迦盧拏怛莾(二合)迦(悲者)部迷鉢𭌆薜囉(二合)訶(請受持地)迦(引)𠼝也(二合，作也)娑補怛㘑(二合，并佛子也)濕務(二合)儞那𫪭(丁結反)曳(平明日也)」

此偈意言：諸佛悲慜者，唯願存念我等。我今請白，當作受持地法并諸佛子，明日當共降臨為作證明。梵音於存念聲中，即有請赴之意也。

○(三)一切菩薩○(五)(火)金剛手○(七)聖不動尊○(二)(東)(木)一切佛位○(一)五如來位○(九)(西)(金)阿闍梨位。

此是白檀漫荼羅位。

○(四)佛母虛空眼○(六)(水)蓮花手○(八)降三世尊。

至第五日暮，復當次第具諸法則、好自嚴身，觀入漫荼羅位，奉請結護等一一周備竟，當誦不動明王或降三世尊，與密印相應，滿一百八遍加持此地。阿闍梨言：「從第三日以去，每日三時念誦時，皆誦不動真言一百八遍用加持地。非獨此，應一切處用也。又從初日至三日以來，若有留難，即當收攝停止。若已塗白檀位竟，設有種種魔事兩不和合，要當勤加方便，必使得成也。餘如瞿醯中說。」其第五夜誦不動真言竟，次當以大日如來身，即誦持地真言及作三昧耶印，說彼真言曰：

「南麼三曼多勃馱喃　薩婆怛他揭多(引，二)地瑟姹(二合)那(引)地瑟祉帝(三)阿者麗(四)微麼麗(五)娑麼(二合)囉嬭(平，六)鉢囉(二合)吃㗚(二合)𫪭鉢履輸(上)睇(七)莎訶」

初句歸命一切諸佛。第二第三句義云，以一切如來加持而加持之。此意云：如彼金剛道場，一切如來神力共所加持，今令此地亦復如是也。復次我已平治弟子淨心地竟，此是心王如來圖畫大悲藏漫荼羅處。我今說誠實言，以一切如來神力而加護之，使得堅固不動也。第四句云阿者麗，是不動義。第五句云微麼麗，是無垢義。此意言：以一切如來神力正加持之，令得安固不動。非但不動而已，又令離一切垢也。正以第四句初阿字為真言體。如來以何法加持，能令畢竟不傾動耶？謂即以此阿字門故，有如是力用也。第六句是憶念持義。猶如比丘作羯磨法，令眾僧一心和合同共受持。今此真言亦爾，用阿字加持竟，請一切如來憶念本誓故同共受持也。第七句是本性淨義，此即轉釋前句。何故諸佛同心念加持？由本性淨故。若法入阿字門，即是從本已來無動無垢。十方三世諸佛由此義故，皆同一戒一見，所以同共加持也。末句云莎訶者，如僧羯磨竟，更加忍可印成句。若我所發誠言必定無謬，唯願諸佛不越三昧耶故，令所作圓滿也。此中所有字義，亦當廣分別說。時彼阿闍梨，當往東方一切如來壇位之外，東向誦持真言或三遍或七遍，能多益善；次往南方，次往西方，次往北方，皆背白檀座位而誦持之。如是一周竟，次往虛空眼位，當面向東北背壇位誦之；次往東南，次往西南，次往西北。又一周竟，更當至誠作禮種種供養，就阿闍梨座位，東面而坐，誦本受持真言，住於本尊三昧，皆如供養次第中說。又次第持白檀位諸尊真言，并結彼印。阿闍梨言：「先持部主大日真言一百八遍，所餘八位，觀彼真言大小持之。若更能誦者，兼持第二院四菩薩、第三院釋迦等上首諸尊，乃至都誦諸位亦得也。」其白檀位但塗泥乾，香水灑竟即得作之，亦不剋在第四日。自置了後，皆須依此持誦。至法事夜，亦准此可知也。其受持地夜，阿闍梨如法持誦竟，乃至以金剛諷詠遍歎諸佛菩薩。宴坐疲極，即於此置壇處如法護身，即於東面而臥。當於所度弟子極生大悲憐愍之心，若瞿醯且坦囉受持地竟，又有結蘇多羅受持弟子名號法也。彼安寢時，當思惟心蓮華臺中麼字門一切諸法，我不可得故，即是無障礙菩提心也。亦復如意寶珠。又云：此如意珠只是阿字門耳。彼阿闍梨當於夢中，或見無量諸佛及菩薩大名稱者示現作諸事業。謂隨種種應度眾生，三輪化導，或親自安布建立悲生漫荼羅，或以微妙音聲安慰勸囑言：「汝今慜念眾生故，造作此漫荼羅。善哉摩訶薩埵！汝之所畫甚為微妙。」如是種種境界，阿闍梨當以慧心善決擇之。當知眾聖已共加持是地，可隨意作法也。若有障礙者，應作相應護摩方便淨除，當發大勤勇心要令所作成就。復次若見諦阿闍梨，則於蓮華三昧淨菩提心如意珠中，自然明見有障無障因緣了了無礙，心佛現前囑授為決所疑。如其覺知魔事，當以大智慧大方便旋轉作護摩法，要令所持心不動不退，堪建立法界漫荼羅，然後休息也。復次阿闍梨自初警發地神以來，便不應捨離如是道場之地，恒於是中加持念誦審諦觀察，隨有未平正處輙修治之。又思惟眾緣支分皆令素具，勿得臨事闕乏而生疑惑也。自受持地竟，即應規畫界域布定方位，至灌頂夜方造諸尊。若不能速成者，持地以後漸次修之亦無咎也。

經云「復次於餘日，攝受應度人以下，迄授與香水令飲彼心清淨故」，明攝受建立護持弟子支分。受持地已，次明夜當作弟子法，故云餘日也。因此廣辨弟子應度之相。

偈云「若弟子信心」者，謂阿闍梨觀彼現在根性或久遠因緣，於此不思議緣起三種祕密諸方便中，直信不疑無有能怖畏，乃堪攝受。餘如師德中說。

偈云「生種姓清淨」者，謂於婆羅門等四種大姓家生。若是旃陀羅等，以家法相承習行不清淨事故，姓多弊惡。若為作傳法灌頂使流通大法，則生他輕慢，或成匱法因緣。由如比丘受具，亦簡去毀辱眾僧、極卑下姓也。若但結緣受法，則非所論。復次若久遠以來，曾有發菩提心因緣，即是如來種姓中生，最為勝族也。

偈云「恭敬於三寶」者，謂於佛法眾僧起淳厚謙下之心，常好親近供養尊重讚歎。當知是人有先世行道因緣，乃至如常不輕菩薩，是名深敬一切眾生，信佛法僧寶也。「深慧以嚴身」者，如是等虛空無邊佛法，非劣慧者心器之所能堪，故智性深利以自莊嚴者乃至為說也。「堪忍無懈倦」者，此是有所堪能，無所退屈之義。梵音與忍辱不同，謂求法因緣，雖種種艱苦之事皆悉能作，假使一度不成，復更發迹修之，如誓抒大海盡而後已。若人志性如是則可傳法也。尸羅淨無缺者。謂於在家出家律儀，乃至於本性受諸禁戒，隨所奉持則深心防護無有毀缺。若具如是性者，雖入三昧耶平等大誓，亦當敬順不違，故堪傳法也。「忍辱不慳悋」者，此中分為二句。忍辱，謂於內外違順境界八種大風，其心安忍無所傾動，如《智度》尸波羅蜜中廣說。當知是人必不犯持明重禁、作不利眾生行，故堪傳法也。不慳悋，謂於所有財法常念惠他，設來求者心無鄙悋，如《智度》檀波羅蜜中廣說。當知是人必不犯持明重禁、慳悋正法，故堪傳授也。「勇健堅行願」者，亦分為二句。勇健，即是阿闍梨德中勇健菩提心種性。於行道時，雖遇種種可畏色聲心不怯弱，乃至出生入死無怖畏想，正順菩提薩埵大人所行，故應傳授也。堅行願者，此是要心之願，梵音與求願之義不同。如自立志，令每日三時念誦，則終竟一期。雖過種種異緣，初不間絕，如是事有始終，若行菩薩道時亦不虧本誓，故堪傳法也。然此所說弟子十德，若兼備者當知是人甚為希有，但使偏有所長堪可一匠成者，即應攝受耳。又如聲聞受具時觀察種種遮難，所謂太小太老、色貌瑕疵、諸病患等，恐白衣嫌訶故，輙簡去之。今此摩訶衍則不如是，但令道機可濟，雖有諸餘過失，皆無所觀也。

偈中云「或十或八七，或五二一四」者，是一期道場作阿闍梨灌頂之限數。此中約超數取之，謂從一至二，從二超至於四，從四至五，從五超至七，從七至八，從八超至十人。是故一漫荼羅中，不得同時為三人六人九人灌頂。蓋如來密意，阿闍梨不釋所由。又同《大方等陀羅尼經》不得過十人已上也。過此已外，恐阿闍梨心量有所不周，當待後緣別為作法。又此十人以下者，謂俱時發心，各捨內外所有供養三寶、同共成辨漫荼羅，故得同時作法。若人因遇道場，便云法緣難值乞并為濟度者，未合為作阿闍梨灌頂也。若復數過此，若但求結緣於一門本尊法中受真言印者，則不依如是劑限。阿闍梨亦當發起大悲，隨有能起少分善心者，皆為發生立菩提種子，故云或復數過此也。

經云「爾時金剛手祕密主復白佛言：世尊！當云何名此漫荼羅？漫荼羅者其義云何？」此因如來簡人限眾，為曉諸未悟者轉生疑問也。金剛手本請世尊稱此加持境界，演說大悲藏生大漫荼羅王，則是平等大悲無復限量。而今世尊所說，雖有德可傳者，猶不過十人，似是隨轉一明非其具體，故問當何名此漫荼羅也。又漫荼羅是輪圓之義，今既限局名數，似於理未圓，故復問此中漫荼羅者為是何義。凡有二問。世尊答中，初答名、次答義。就答名中，還復申明本旨云。夫漫荼羅者是發生義，今即名為發生諸佛漫荼羅也。下菩提心種子於一切智心地中，潤以大悲水、照以大慧日、鼓以大方便風、不礙以大空空，能令不思議法性牙次第滋長，乃至彌滿法界成佛樹王，故以發生為稱。夫雷雨作解，隨甲圻者先萠，不可以卉木滋榮性分不等，遂令平分之施亦成限量也。次答義中，梵音漫荼羅，是攢搖乳酪成蘇之義。漫荼羅是蘇中極精醇者浮聚在上之義，猶彼精醇不復變易，復名為堅。淨妙之味共相和合，餘物所不能雜，故有聚集義。是故佛言：「極無比味、無過上味，是故說為漫荼羅也。」以三種祕密方便攢搖眾生佛性之乳，乃至經歷五味成妙覺醍醐。醇淨融妙不可復增，一切金剛智印同共集會，於真常不變甘露味中最為第一，是為漫荼羅義也。

經云「又祕密主」以下，廣演漫荼羅義，釋除疑妨。復分為三：初明法界圓壇普門無限、次明限人簡眾生所由、末句勸囑阿闍梨令興平等悲願。就初文中，「哀愍無邊眾生界，是大悲胎藏生漫荼羅廣義」者，若行人自見中胎藏時，即知一切眾生悉有成佛因緣，故其所起大悲漫荼羅亦周法界。且如十世界微塵數諸執金剛菩薩眾等，隨以一門作漫荼羅主，餘為眷屬，則成一種漫荼羅。如是旋轉無窮已，非算數譬喻之所能及。何況是中各以無量門莊嚴、種種方便引攝眾生，又可勝紀乎？若行者於此一字法門中，攝廣為略、衍略為廣，出生法財遍施一切常無斷盡，乃名善解漫荼羅廣義也。次云「祕密主！如來於無量劫，積集阿耨多羅三藐三菩提之所加持，是故具無量德。當如是知」者，此釋廣義所由也。如《花嚴》入法界諸善知識，各各於一門中所通達法深廣無際，然亦互不相知。如來昔行菩薩道時，普門親近如是等佛剎微塵數諸善知識，於彼一一功德藏皆到極無等比無過上味。以如是內證之德無量無邊故，其所加持現作法門眷屬亦復無量無邊。彼真言門行者，當通泰其心作如是解也。已知內德無限，次明本地漫荼羅度人無限。何以故？以副大悲願故。故經文次云「祕密主！非為一眾生故，如來成正等覺。亦非二非多，為憐慜無餘記及有餘記諸眾生故，如來成正等覺。以大悲願力，於無量眾生界，如其本性而演說法。」此中發菩提心義，如〈入法界品〉及《智度》摩訶薩論議中廣說也。無餘記者，如佛現前授決：某甲眾生於某劫中作佛，號某如來，有如是國土眷屬等。以了了記故，名無餘記也。有餘記者，如告眾生言：「汝於未來某佛時當畢是罪，某甲如來為汝授記。」之類是也。復次如世尊說：「若我在世或滅度後，諸有聞《法華經》一句一偈，我皆為授無上菩提記。」是名無餘記。若言一切眾生悉有佛性，彼生善根相續不斷，當至無上菩提。是名有餘記也。我本為此等眾生來成等正覺，況今所願以滿，開眾生自心之寶，如其本性而給與之，當有何限耶？且據惡世弘經淺行之一迹，故云一期法事劑至十人耳。從此以下第二句，即釋此限人簡眾所由。

經云「祕密主！無大乘宿習，未曾思惟真言乘行，彼不能少分見聞歡喜信受。又金剛薩埵！若彼有情昔於大乘真言乘道無量門進趣，以曾修行，為彼等故限此造立名數」者，此意云：若諸眾生未曾於過去無量佛所久種善根，於此祕密乘未曾修習，則造次聞之不能信受。若傳法人徒以善心差機為說，或當增其誹謗，斷彼善根。故《法花》云「無智疑悔，則為永失」也。十方世界諸眾生，少有志求聲聞者，求緣覺者轉復少，求大乘者甚希有，求大乘者猶為易，信此法者最為難。故以普眼觀之，堪受是法者，猶須彌大海之塵渧耳。既將護彼意，時乃說之，安得不略制造立名數乎？所云無量門進趣者，即是兼釋漫荼羅名義。夫漫荼羅者名為聚集，今以如來真實功德集在一處，乃至十世界微塵數差別智印輪圓輻湊，翼輔大日心王，使一切眾生普門進趣，是故說為漫荼羅也。所云略此造立名數者，如以阿字五轉統如來無邊內德，以字輪百明攝如來普眼法門，此則名之略也。以剎塵方便開八葉之壇，以無極大悲制十人之限，此則數之略也。然其學者，隨於一法明道而得悟入，即是普入一切諸總持門。如從一門見王，即是遍入千門萬戶。若不能如說而行，則雖以種種文辭廣為開示，無所益也。故第三句，次明限略名數，自不礙於廣。是以經云「彼阿闍梨亦當以大悲心立如是誓願，為度無餘眾生界故，應當攝受無量眾生，作菩提種子因緣。」謂造立此漫荼羅，是隨有見聞觸知，下至舉手低頭一念隨喜，皆必定成於阿耨多羅三藐三菩提。故阿闍梨雖不得差機誤授為作具支灌頂，然繫珠毒鼓之緣豈當已乎？故當運大悲心務令廣洽也。復次如人家有祕寶，恐為盜賊所闚，故掩以蔽衣。今此曼荼羅法門亦復如是，以祕密之藏不可直宣說，故廻轉密意覆以有相方便。今言限以十人者，乃是世諦漫荼羅耳。然阿闍梨自當平治心地，畫作大悲漫荼羅，普眼度人多多益善，勿得如言而解也。

大毘盧遮那成佛經疏卷第四

