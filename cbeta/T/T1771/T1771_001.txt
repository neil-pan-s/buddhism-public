#----------------------------------------------------------------------
#【經文資訊】大正新脩大藏經 第 38 冊 No. 1771 彌勒經遊意
#【版本記錄】發行日期：2024-08，最後更新：2023-06-27
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供，李明芳大德提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 1771 [cf. No. 452]
彌勒經遊意

有十重：

　第一、序王；　第二、釋名；　第三、辨經宗體；　第四、論因果；　第五、出世久遠；　第六、論成道真應；　第七、辨三會人多少；　第八、論與釋迦同時涅槃；　第九、明教大小；　第十、雜料簡。

第一序王

諸佛出世，大事因緣，故居初發心不足之地，專覺無所得大乘、修諸萬行，故或上兜率，為諸天子說般若波羅蜜；或五十六億七千萬歲時下閻浮提，乃成種覺。故前佛後八相成道、紹位紹尊，皆是一生補處。故前記釋迦、次授彌勒，明此菩薩功等十地、德成高行，逾三忍之上忍，方當改斯穢土為彼淨國，人壽即八萬四千由旬、田即一種七獲，況乃名華軟草浮空滿地、寶藏神珠盈瞿逸陷，三會說法道掛天人，一切名字悟無生忍也。

第二釋名

此經若存胡音，應言佛陀般遮阿那羅彌勒菩薩耨多羅修摩兜率陀提婆修多羅，漢言覺者說觀慈氏大心眾生上生知足天經也。今簡異名不同。一名毘留，亦名闍那迦，此云成。佛陀，此云覺者、知者、見者等也。三藏云：清淨覺也。修多羅，亦云修妬路、修吒羅、修林嵐，異名有四。三藏云：修多、闌多含五異名之。今上下生兩經，舉胡漢兩音與人法二種因，經明以爾者，修行之人皆是前生後生人，得成佛故也。次簡阿逸多與彌勒。阿逸多，此云無能勝，故淨土經云莫能勝也。彌勒者，亦彌帝禮，或名彌帝隸迦也。《婆修密經》亦言「《和修密經》云阿羅彌勒」也，皆云觀慈氏。但相傳或云阿逸多是名，彌勒是性；或云阿逸多是性，彌勒是名。兩釋未詳取捨也。皆人曩劫行慈，久習慈因，修慈以立為名，舉德標人，故言慈氏。故《釋論》云「阿難問佛：何因緣故，得彌勒字？佛答：過去久遠，於閻浮提中有一佛出世，名曰弗沙佛。彼時有國王，名曇摩留枝，往佛所時，見一比丘入慈心三昧，形身安靜、放大光明。王見則問佛：此比丘入何三昧，光明乃爾？佛答王云：此比丘入慈心三昧。王聞此語，信增欽仰，言：此慈心定魏魏乃爾，我亦修習此慈心三昧。爾時曇摩留枝王，今彌勒是。於世則發此慈心，自此以來，常字彌勒，久習性故，至成佛時，猶名慈氏。」如然燈佛生時，一切身邊如燈，故名然燈佛。初本乞油供養諸比丘因緣，名為目然燈，亦名錠光佛。如聲類書云「有足名錠，無足目鐙」也。《賢愚經》十二卷云「彌勒生在波羅捺國劫波利村輔相之家，初生有三十二相，身紫磨黃金色，姿容挺特。輔相歡喜，召相師相之。相師善因爾立名，則問：『兒生時凡有何相？』答言：『其母素性不能良善，懷兒以來慈矜苦見。』相師喜言：『是兒者，必慈心。』因此為立名，號曰彌勒。父母愛重，心無有量，其殊勝名相相稱，令國土宣傳聞名。波羅捺國王名梵摩達，聞之心懷懼，恐奪王位，意欲未長大時方便除之。其父母知之，遣人遂與其舅。舅名波婆利，領五百弟子，在異國學道。舅得彌勒已，教學問學，未□歲時，則通經書。其舅後時聞有佛出世，則遣彌勒等十六人往至佛所，思念為四句：一、問幾相；二、問年壽；三、問弟子；四、問經性。彌勒問已，如來歡喜，答佛更開化說法。其十五人則得法眼淨，各從坐起，則索出家。佛言：善來！便髻自墮。重以方便為其說法，十五人成阿羅漢，彌勒七歲發心而已。彌勒後時，從佛還迦維羅國。大愛道比丘尼為佛自手紡績，作一端金色縷之疊袈裟，繫心積想，以奉世尊。世尊不受之，還令供養眾僧。逐語則供養眾僧。眾僧之中行之，無有欲取者，彌勒前則取著之也。時佛過波離捺國，身紫摩黃金色，又被金縷織袈裟，表裏相稱，行乞食至大陷上，擎鉢住止。人民見之，視者無有足，雖皆敬重之，而無有人與食者。時有一穿珠師將還家供養，其婦怒言，失穿珠師之利益，彌勒則將此師還眾僧。眾僧廣說法，供養利重：佛為其人利，阿那律過去世一氈，生生世世無貧，亦為說施彌勒未來果報事也。」

第三辨宗體

一往大判：《上生經》者，以大乘為宗體，《下生經》者，以小乘為宗體故。《上生經》內具證六度、四等菩薩行，亦具詮中假，故大乘因果等為宗，如後第九段中簡也。《下生經》但辨戒、定、慧三品三藏，故小乘為宗，故三會說法，證四果而已，亦但說假不明中故也。

問：經中具明常樂等四德，云何小乘為宗耶？

答：常樂等四德義辨小乘涅槃義說四德等，亦是對壞其無常等說常樂等，未必與破三修比丘說常樂等四德；或傍明大乘，故《下生經》云「則此日出家得阿耨三菩提」也。一家義宗，而法無非經色表非色、香表非香等，而法例無非經但就釋迦教色聲等為經體不二而二明之。十五色中三色為經體得也。若言宗體異者，正法為體，因果為宗也。具如《大經疏》與《大品疏》等也。

第四論因果

有三：第一、明因行；第二、論果德；第三、辨始終。

第一、明因行。經與論釋不同，如《摩德楞伽藏經》云「於一一地中，經百千大劫，方成一地之行」，不數軟根者也。若如《大智論》「迦旃延子云三阿僧祇劫修習果行」也。

問曰：迦旃延子申半教與辨菩薩積劫解行者，何謂半教則是小乘、大乘滿教也？

答：亦難知之，但有傍有正。迦旃延雖正明小乘教，而傍明大乘滿教菩薩行。何傍也？如《成實論》云「正解三藏中實義，而不妨彼論大小」，〈利業品〉云「檀等六波羅蜜，得阿耨三菩提果」也。阿僧祇者，十十名百，十百名千，十千名萬，十萬名億，千萬億名那由他，千萬那由他名頻婆，千萬頻婆名迦陀，過伽陀名一阿僧祇也。就釋迦菩薩發心行行者，第一阿僧祇中解行，而不自知我當作佛。第二阿僧祇中，雖自知我當作佛而不敢發言，心無所畏，具之而知也。經「彌勒發心在前，釋迦發心在後」，故《佛藏經》云「彌勒昔時值善明佛，出於佛所，最初發菩提心」，故經云：彌勒發心在釋迦前四十劫也。又《大方便報恩經》云「今釋迦前有一佛出世，名大釋迦牟尼，時於地獄中火車見受苦，方得發大心。從此過去大釋迦佛至罽那尸佛，為初阿僧祇。是時，釋迦菩薩不離女身。從罽那尸佛至燃燈佛，名為第二阿僧祇，是時始得離女身。是時，菩薩持華供養上燃燈佛，敷鹿皮衣，布髮淹泥。是時，燃燈佛坐為授記：汝於來世，過九十一劫，當得作佛，號釋迦牟尼。從燃燈佛至毘婆尸佛，名為第三阿僧祇，修種智滿足作佛」也。

第二、論果德。有近果與遠果者，如經云「劫後十二年、二月十五日，還本生處，捨命生於第四天」，名為近果也。遠果有二種：一者、五十六億七千萬歲時下閻浮提成佛，則是應近果；二者、若積劫修行，金剛心後成佛，名為真果，是遠果也。

問：橫疎論之，有可如此；竪密正果，何不辨之？

答：正果非近與遠、非因非果，不辨之；若欲強明之，亦得也。

第三、辨始終時節。如《賢劫》等經云：有三世劫，劫有千佛，過去莊嚴劫千佛，現在賢劫千佛，未來星宿劫千佛。此三千佛，往昔同修行勝因，故次第致果在乎三劫。又賢劫佛千獨為一類，然賢劫千佛中前四佛已過，今彌勒是第五佛，當出世興也。出世有前有後，故今具敘之。《大論》「迦旃延子云：過三阿僧祇劫，是時菩薩百劫修行三十二相業，自在遲速，遲則百劫，疾則九十一劫也。五華散供養佛，故後九十一劫當作佛。但直明之，應百劫滿足作佛；精進苦行，故超踰九劫，餘九十一劫也。若不超者，應在彌勒後成佛。」故經中往往云：彌勒發心行道在釋迦前，但不精進苦行，故成佛處後。故彌勒自念言：我千阿僧祇劫生在兜率陀天說法，度諸天，不能暫捨身種種苦行也。釋迦精進苦行，故超之九劫得成佛也。如《大經》中聞羅剎說偈超十二劫，《大論》云超九劫不同者，諸師釋云：小劫超十二劫，大劫超九劫，三劫各超三劫，故九劫也。

問：《大經》云何得師偈超十二劫，《大論》名為九劫耶？

若：《大經》云「雪山菩薩聞羅剎為說『諸行無常，是生滅法。生滅滅已，寂滅為樂。』故超十二劫。」《大論》云「廣解弗沙佛出世時節，不定說時節久遠。但彼佛有二弟子：一者名釋迦，二者名彌勒。弗沙佛觀釋迦菩薩心未純熟，所化弟子心已純熟。所以爾者，釋迦心自利為傍，化他為正。又彌勒心已純熟，而所化弟子心未純熟。所以爾者，自行為正，化他為傍故也。是時，弗沙佛作如是思惟：『一人之心易可化度，眾人心難調伏。』故弗沙佛欲使釋迦疾得成佛，則雪山於寶窟中入大光明三昧。是時，釋迦菩薩化外道仙人上採名華，仍見弗沙佛化生寶窟中，身放光明。菩薩見佛，心大歡喜，便先翹一脚立，叉手向佛，一心觀佛，目不曾眴，七日七夜以偈讚佛：『天上天下無如佛，十方世界亦無比，世界所有我盡見，一切無有如佛者。』七夜諦觀於佛目未曾眴，於是得超九大劫，於賢劫中成佛也。」有人言：今超者，相好業中超，有種智曰超。今謂不然，超非超者，並然後熟。波若業超，若得波若，則萬事進也。但此九十一劫，佛出世不同。如《釋論》第九卷云「前九十劫中，有三佛出世，後十劫中有千佛。」九十劫中，初劫有毘婆尸佛，秦言種種見也。第三十二劫中有二佛：一名尸棄佛，秦言火，亦云頂髻；二、鞞怒婆附佛，秦云一切勝也。第九十一劫劫初有四佛：一名迦羅鳩飡陀佛，亦名𤘽樓孫佛，《大論》不見翻，崑崙三藏冠頂亦云帽佛，佛生時如珠有出也；二名迦那含牟尼佛，秦云金仙人，又云屈仙人；三名迦葉佛；四名釋迦牟尼佛。後四佛足前三佛，則是七佛。其前三佛在九十劫中佛也。初佛壽命八萬歲，第二佛壽命七萬歲，第三佛壽命六萬歲，餘有四佛在第九十一劫，劫號為賢。劫初人壽命數千萬歲，漸減漸減；五百萬歲時，有轉輪聖王即出行化，從爾後稍稍減也。《賢劫經》云「至四萬歲時，有第四𤘽那提佛，亦云𤘽樓孫佛出世五濁，經六萬歲。至三萬歲時，有第五𤘽那含牟尼佛出世五濁，經云四萬歲也。二萬歲時，有第六迦葉佛出世，壽命二萬歲。迦葉佛後漸漸減人命至千二百歲時，釋迦始上兜率天，於天數四千歲，則人間五十六億七千萬歲。人壽命百歲時，從兜率下閻浮提作佛，正法五百歲，像法千年，過千五百歲，則釋迦法滅盡。」別經云：末法一萬年也。唯有辟支佛行佛也。人命稍稍轉促，至十歲時，三災競起，土地彫荒，諸惡人死盡，國界空疎，相見則相殺。時有仙人出世名郭相，亦云郭智，勸戒云莫相殺，因緣漸漸促短，勸須修善行慈之相。惡人等改往修來，因緣經故，即復所生子壽二十歲。如是子復生子，子孫壽四十歲，傳增至百歲、一萬三萬六萬歲時，有轉輪聖王出世行化，王王相次經第七時，人壽八萬四千歲時，彌勒佛出興世，于時安樂人民熾盛時下生也。《大賢劫經》云「慈氏佛，光照四十里。梵志種，父名梵摩，母字梵經。」《大彌勒經》意云：父是因緣，有人主之德，故言修梵摩，此云善德，亦云善淨。母名梵摩拔提，此云德主，亦云淨主也。《賢劫經》云「子曰德力多聞，侍者曰海氏，智慧弟子慧光，神通弟子曰堅精進。佛在世時，人壽八萬四千歲，正法八萬歲，舍利共興一大寺弘法也。師子佛，光照四十里。君子種，父名勇師子，母名江音，子名大力多聞，侍者名善樂，神足弟子名雨氏，智慧弟子名智積。佛在世時，人壽七萬歲。三會說法，正法億歲，舍利流八方上下也。從𤘽樓秦佛至九十九佛，共出前半劫，後樓至如來獨用半劫。」樓至佛滅後，更六十二劫中空過，無有佛出世。過爾與後第六十三劫中，有一佛號為淨光稱王如來出世，壽命十小劫，化眾生。過此佛後，復三百劫空無有佛出也。此雖有千佛，前後合言三千佛也。

問：樓至如來何以獨用半劫耶？

答：應是隨機緣，應如數耳。

問：此何故賢劫中有千佛耶？

答：《金剛力士經》云「昔有轉輪王出世，有千子具足，諸王子各發菩提心，願求作佛。父聖王欲誡此千王子，雖前作佛，題取千王子名，對王子以香汁洗之，令千王採取。算得第一者，最初佛，如是至九百九王子，最後一王子，一名字第千佛。諸王子譏言：『我成佛，化已盡，汝復作佛，何所處度？』小王子聞此語悲泣，復更思惟：『世界無邊，眾生無盡。我今發願，願我作佛時，我在世界眾生壽命具與諸王子等，所度眾生數亦同之。』於是地六種動，佛即與其授記。以是因緣故，最後一佛獨當半劫也。」以泣啼故，名為啼泣。佛啼泣標佛樓至者，此啼泣亦云光明佛，生時有勝光明故。於是諸王子即發願：「王子作佛時，我等金剛護；樓至佛但金剛護。」此是五性執金剛護。此是五性中促金剛神護也。

問曰：賢劫中千佛可是聖王世千子具足提所名牽取偈，次第出世作佛，去來兩二世二千佛，何因各千佛出世耶？

答：諸法師云：不見經說因緣。此即有之，而類例得言，如現千佛因緣。如《大品經》云「此天主問、須菩提答釋般若者，十方恒河沙佛國中，亦如天主問、須菩提答。所以爾者，諸佛道同故也。」地攝兩論、成毘二家義宗，成佛之體，更非異物，亦是眾生神識有續不斷，終成極果。若諸治滓穢，則眾麁斯盡、種智圓明湛然常住。在之曰則廣修萬眾行，善滿以成萬德也。故金剛心謝、法身即起，轉無明以為明，故《大經》云「無明轉反為明」。若通論成佛，凡有識之者皆是其體。故《大經》云「而眾生悉皆有心，凡有心者，悉得三菩提。」別而論，唯積劫修行，金剛心後眾德圓備，乃名真成佛也。今大乘宗橫論之、假名說之，亦有此意，但一家義宗彼，若彼諸家心識成佛，云心打破洗盡淨假名，名為真成佛。而彌勒者，如《十住斷經》與《諸佛下生經》意，久已成佛，但迹中一日出家，則此日成佛也。若論法身之體，名言心識絕，但慈悲滿足，不違誓願，萬德莊嚴。所以爾者，為化物故形雜界，應迹眾生故種種應現，為化物令出有無與生死故。雖形不同，今七佛形壽等不同，如《長阿含》等經云：第一毘婆尸佛，亦名維衛佛。佛是剎利王種。剎利，此云分田。是姓憍陳如，佛身長二千四百里，紫摩黃金色，諸金釵是歲樹下。金夫人一時禮佛，頭頭上釵落地，都不見金釵下乎。橫之佛光影不現，故知佛色紫磨黃金色，復昧閻浮提金。閻浮提阿闍那，此云歲樹也。南閻浮提，此樹表名也，此樹高上四十千里也。毘婆尸佛，父名般頭摩多，母名槃摩底，子名欠拏，城名槃頭摩也多，圓光百二十由旬，壽命八萬歲也。第二、尸棄佛，亦名式佛，亦是剎利王種，姓憍陳如。身長一千六百八十里，身色亦紫摩金色，通身光一百由旬，壽命七萬歲。尸棄佛，父名明相，母名光曜，子名無量也。第三、毘舍婆佛，亦云鞞怒附佛，亦是剎利種。姓憍陳如，身長一千二百八十里，圓光四十由旬，通身光六十由旬，壽命六萬歲也。《毘婆沙》云「佛父名善證，母名稱戒，子沙學，城名無踰」。第四𤘽樓孫佛，亦名迦羅鳩飡馱佛，是婆羅門種，此云諦行性。迦葉身長一千里，圓光三十二由旬，通身光五十由旬，壽命四萬歲也。《毘婆沙》第四十六云「多聞弟子名散奢」。婆孫佛，父名禮德，母名善枝，子名上勝，城名安和也。第五𤘽那牟尼佛，亦是婆羅門種，姓迦葉。身長八百里，圓光一千二百里，通身光一千六百里，壽命三萬歲。有多聞弟子名蘇坻佛，父名女德，母善勝，子名道師，城名清淨也。第六、迦葉佛，此云龜，亦是婆羅門種姓，迦葉姓為名也。身長十六丈，壽命二萬歲，亦云三萬年也。《大經》云「迦葉佛七日入滅」，此意釋不同：一云七月入滅；二云七日說常樂我淨，非入滅。此意似應二萬歲也。佛父名梵德，母名財主，子名進運，城名婆羅捺也，多聞弟子名藥婆參也。第七、釋迦牟尼佛，此是剎利種姓。釋迦身長一丈六尺，圓光七尺，佛壽八十歲，與釋迦壽命經論出不同。《中本起經》云「佛壽八十」，雙卷《泥洹經》云「七十九，行年八十」，《胎經》第十二卷〈王世品〉云「釋迦壽命八十四」也，《阿含經》云「佛壽八十五」，《釋論》第三十四卷云「釋迦佛壽百歲」，《婆娑》云「三阿僧祇劫壽命，與他化自在天壽一種，萬六千歲但八十年。受餘年者，眾生機品堪八十，故入滅。餘化眾生者，付諸聲聞、菩薩等也。」如此等時不同，意或時隨物所宜，見應壽無定。如來大期八十，於第七十九年說《大經》。若爾者，《法華》云「四十餘年」者，此必是《大經》之所說更退一年，是七十八年上說《法華》。若爾，以八十為定者，十九出家，三十成道。正取上仍說法者，佛初說法時，有人年十一許，已能至佛，所謂法比至堪聞法。至佛滅去，復得年已六十一。佛滅度去已，復四十許年時，此人始百一歲，具聞說法。始終之說法，此人在世，由能說法行化，純風相在，盛行佛法也。此是諸師說意也。釋迦父名淨飯王，母摩耶，子名羅睺羅，城名迦毘羅跋提，法多聞弟子等，如居士經說也。毘婆尸佛至釋迦初生時，為行七步，舉手而言：「三界皆苦，天上天下，唯為獨尊。」又皆於四方觀見老病死、沙門學道，皆趣鹿野苑，轉四諦法輪，諸師說如此也。又七佛並是上金色也。《觀佛三昧經》第八卷云「彌勒身長千尺」，若如《成佛經》云「身丈十六丈，圓光百由旬，壽命八萬四千歲。是婆羅門種姓，梵志父名修梵摩，此云淨德，亦名善德，母梵摩跋提，此云德殊，子名德力，城名翅頭末，多聞弟子名海氏」也。《胎經》第二卷云「釋迦從脇生，彌勒從頂生，我壽百歲，彌勒八萬四千歲。我國是土，汝國是金。我苦，汝上樂也。」尋彌勒是賢劫第五佛，過去名莊嚴劫有千佛，最初佛名華光佛，最後佛名毘舍婆如來也。現在賢劫有千佛，最初佛名𤘽樓孫佛，最後佛名樓至佛也。未來名星宿劫有千佛，最初佛名曰光淨光稱王佛，最後佛名須彌相如來也。若依《稱揚諸佛三千佛經》云「過去千佛中，最初佛名人中尊佛，次師子步佛，最後佛名金剛王佛。賢劫千佛中最初佛名𤘽那提，次伽那含牟尼，最後佛名樓至佛。未來千佛中，最初佛名王中王佛，最後佛名曰轉場尊上德佛」也。

第五明出世時節久近

劫初人壽命數不同，或云千萬億歲，或云四萬歲，或云八萬四千歲也。漸漸轉促，止於百年，乃至十歲，《雜心》亦同也。故《樓炭經》云「人壽至十歲時，有三小劫：一者刀劍劫；二者穀貴劫；三者疾疫劫。刀劍者，人多貪麁，行十惡法；若行善，眾共笑，推為愚爭，共壞滅，相教作惡，無一善人。爾時，人民亦壽十歲，時女生五月日生兒，人多行非法。女嫁所有飲食羹味，一切衣服皆悉滅盡，天下山林豁谷崖岸自然而生，所有七寶皆沒，地中但棘荊。于時人民不孝父母，不承卑，沙門無人，人民相見但欲殺害，譬如獵師見鹿麞便欲殺之。于時草木瓦石皆化為刀劍，展轉相殺。人既止壽十歲，中有黠之者，見此相殺，走入山林谿谷深河相中藏避，言：『無有能殺我者，我亦不殺汝人。』便在山林食諸樹根果。相殺七日便止。」又經云「七日方止，時人死者，皆墮泥利中也。」相殺既止，智者乃出相見，共相約勅不宜相殺害。於是天下人民更善行，其後生子皆壽二十歲，如是後生孫壽四十歲，稍增至八十，乃至百千一萬二萬四萬六萬歲。既約相戒，並為善行，其壽稍稍增長。如久久天下人民皆壽八萬四千歲，然後當有佛出世，名彌勒。天下興衰，其相如此，是為刀兵劫也。飢餓劫者，人多作非法惡疾，邪見慳貪，嫉妬守財不施，水旱不節，田種無收，米穀轉盡，食粒驚貴。釋粃糠街巷葉落，以自車爾粃葉既盡，家鑿地下，食草木根。在先而死，捺則死，人復共食噉。噉之轉飢渴，於屠殺之處乃至塚間，拾諸骸骨煮汁飲之，以此自消。餓飢死盡者，生餓鬼中，名為飢餓劫也。疾病劫者，人皆正見，修行十善，終不生三劫中也。但人無福德，值惡時惡人，故疾病眾多，又無他方計，少有賢業，雖行眾善，不能攘劫，遇病輒死。生平在世侵燒撾打捶，既其心亂，臨死時接其精神，直落三惡道中受無量苦也。故經云「一日一夜持不殺戒，終不生刀兵劫、疾病劫」也。又云「若以呵梨勒果施僧，終不生病疾疫劫中；若一食施僧供僧，終不生飢饉劫。」此閻浮提惡劫可起，餘方少；此間刀劫起，彼唯重嗔；此間疾病劫起，彼惟氣力羸劣；此有飢饉劫，彼但小小渴之耳。此三劫者，出《長阿含經》、《三法度經》、《華嚴經》及《大論》與《雜心論》等撰之也。經云三劫者，時序改發惡時為小劫，非是四十里方名等小中大三劫也。

第六辨成道

先明七佛成道坐樹不同，依《長阿含經》明之。第一毘婆尸佛，坐波羅樹下成道也。第二尸棄佛，坐分陀利樹下成道也。第三毘舍婆，坐博落叉樹下成道也。第四𤘽樓孫佛，坐尸𤘽瑠樹下成道也。第五𤘽那含牟尼佛，坐憂曇婆羅樹下成道也。第六迦葉佛，坐𤘽律陀樹下成道也。第七釋迦牟尼佛，坐貝多羅樹下成道也。又《十住毘婆娑》明前六佛樹名是同，唯釋迦坐阿輸陀樹下成道也。第八彌勒，龍華樹下坐成道。但成道，真應二種成道，毘如第四重中說。今文明之，理成佛，即是真成佛也。二、應迹成也。言理成者，從凡夫修行，乃至登十地，未多常住，窮學後心，如來圓明，斯即本無今有，故言理真成也。言應迹成者，如彌勒大士即出家日，坐龍華樹下成等正覺，故言應迹成也。總談因果，不出二種：一、實行修因，得實行之果，即是凡夫依怖修行無所得乃至十地，此等並是實行之因。金剛心後，佛果起時，此是實行之果也。二、迹中行因得應身之果，如釋迦六年苦行，此即迹中修因，三十成道，此是應身之果。今彌勒成道，迹因應也。

第七明三會度多少不同

依《觀佛三昧經》明之，七佛三會度人不同。第一、毘婆尸佛，三會說法：初會說時，度十六萬八千人；第二會時，度十萬人；第三會時，度八萬人也。第二、尸棄佛，亦三會度人：初會時度十萬人，第二會時度八萬人，第三會時度七萬人也。第三、毘舍婆佛，二會說法度人：初會時度七萬人，第二會時度六萬人也。第四、𤘽樓孫佛，一會說法，度四萬人。第五、拘那含牟尼佛，亦一會說法，度三萬人也。第七、釋迦牟尼佛，亦一會說法，度千二百五十人也，並是善來得戒人也。諸師云：此《觀佛三昧經》未知何時度千二百五十人？初度提謂婆梨人等，不見多人；為五人說法，只見枸隣等五人，若合諸天明之經，自云八萬諸天悟道，故難解之。又非是一會度人也，但是一坐異聞悟道，名千二百五十人也。又云：優樓毘縲迦葉等三兄弟為一千，舍利弗、目連二人眷屬，為二百五十人。又云：身子弟子等六百五十人，目連六百人，合一千二百五十人也。釋迦一會說法者，偏就於鹿苑中為說四諦法輪明之也。此七佛中三會，或一會，或會不同也。第八、彌勒佛三會說法，度人多少不同。如《胎經》釋迦語彌勒偈言：「汝生安樂國，亦不如我累苦。汝說法甚安，我說法甚難。初說九十六，二說九十四，三說九十二；我初說十二，二說三十六。汝所三說人，是吾先所化，九十六億人受五戒者，九十四億受持三戒者，九十二億人一稱南無佛。汝父梵摩淨，將八萬四千，非我先所化，是汝初開度。」《報恩經》與本經亦云三種人是釋迦先化人，得此經說也。又《胎經》第三卷〈法住品〉云「佛告彌勒：我今緣盡，無教化處。今所化眾生分作三分，付阿難度，與難陀復羅度之，餘一分付彌勒度脫之」也。

第八辨彌勒與釋迦同時涅槃不同滅度

尋佛是周莊王十年夏四月八日辛卯，度恒星不現時，即是佛生日。佛是惠王八年四月八日出家，于時年十九。至惠王十九年四月八日成道，于時年三十。至經五年二月十五日滅度，于時年八十。佛自出世，從周莊王至契，合得一千二百四十年，具如《大經疏》中辨之也。《菩薩處胎經．集法品》云「如來即二月八日成，八日轉法輪，二月八日降魔，二月八日而入涅槃」也。諸經說小小不同，次明彌勒入涅槃時節故。如《彌勒觀經》云「優婆離問佛言：世尊！往昔於毘尼中及前後諸經說：阿逸多當得作佛。此人具凡夫身，未斷諸結。其人今者雖復出家，不修禪定、不斷煩惱。佛說此人成佛無疑。此人命終，生何國土？佛答言：此人從今去十二年中命終，必得往生兜率天上，仍為諸天子廣說法也。優婆離又問佛：今此大士何時於閻浮提生於彼天？佛答：却後十二年二月十五日，於波羅捺國劫波利大婆羅門家本所生處，結跏趺坐，入滅盡定而取滅度。時諸人等起眾寶塔，供養舍利。於兜率天上寶臺內摩尼殿上師子床坐，忽然化生，於蓮華上結跏趺坐，身如閻浮檀金色，長十六由旬，有三十二相八十種好，晝夜六時說法，度諸天子五十六億七千萬歲，爾乃下來，生此作佛」也。言不修禪定、不斷煩惱者，舊論諸師云：此觀經同初教法輪，亦如釋迦以凡夫身六年苦行，方得作佛為例也。今經既應現為慈心位，故《上生經》中具六度四等菩薩行，即不退轉之行，具論中假者，可言不修禪定、不斷煩惱耶？但優婆離執小乘意問耳。半教之宗，真凡夫身成佛，都不論前身證聖與成佛，故作如此問耳。今大乘具論本迹，故佛答直明上天兜率生依正報事修趣不修不斷等事也。故《大品經》云「入法位人得初授記」。又《十住斷結經》云「彌勒久已成為慈悲本願，故現身成佛」。《大品經．夢行品》云「彌勒久行六度，無所得故」。又如《大品》第卷云「昔於華嚴城內見燃燈佛，即得不離六波羅蜜行。」若爾，豈得言不修定、斷煩惱耶？《大經》第三十四卷云「發心畢竟二不別，如是二心先心難，自未得度先度他，是故我禮初發心。發心已為天人師，勝出聲聞及緣覺，如是發心過三界，是故得名最上道」也。《華嚴經》第四十七、四十八卷云「彌勒菩薩語善財云：我於此閻浮提南界，摩離國內拘提聚落，婆羅門種姓中生。為欲滅彼憍慢心故、化度父母及親族故，於中受生；於此命終，生兜率天，化度彼故；於彼天上壽命終盡時，下生此間，成等正覺。汝及文殊師利謂得見我，汝往詣文殊處，問菩薩行，修菩薩道。何以故？文殊師利常為諸佛之母，常為諸菩薩之師也。」若爾，諸經分明如此說者，可言不修定、不斷煩惱耶？但諸論師等義宗，發心之位定下，假名定前為發心，即是真凡夫位次，故作如此判耳。今明發心位具中假明之，故即齊也。又尋撿眾經，釋迦與彌勒滅度時節釋不同：一者、地攝成毘諸家云：彌勒於人入般涅槃，應是釋迦滅度。何以得知？說《法華經》時，亦有彌勒。若至雙林法席，不復見列彌勒名，說法華在前年之末、說涅槃是今歲之初，若彌勒在佛後生天者，便應在涅槃法席。而今無者，當知必是佛前入涅槃也。二、《大經》云「彌廣菩薩者，通論諸菩薩」。若爾，彌勒預在弘廣菩薩限中，無有一菩薩名弘廣故也。三、今謂則不然，如第一諸師說，第二云似有如此義，而《釋論》第一卷與第百卷親云「佛滅度後，阿難、文殊、彌勒三人結集大乘藏」，故知佛滅後，方入涅槃。若爾，或略故不引名，或是如第二釋也。

第九簡教大小乘

舊諸師云：釋迦一化，現形致教，不出二途：一是世教；二是出世教。明世教有三種：一者、三歸；二者、五戒；三者，十善也。二者、出世教，亦有三種：一、頓教，為利根大行人說，如《華嚴》大乘等經是也；二者、偏方不定教，為中根人，如《夫人》與《金光明》等經是；三者、階漸次第教，此為下根人說經，即是五時、四時等經教是也。談此經，於二種中道出世教，與三教中師解若同：一云是偏方教，明未來因果，成佛淨土因果之事，依正二果，事事精華，具如經文所說也。二云此是次第教，五時教中此是初教，補釋迦並論一生成佛事，亦是小乘指授記事名本末經中說也。又此既從《阿含》中出，《阿含》中是三藏教，此經理因是小乘教。若如《大彌勒經》別說，未必是《阿含》中出也。又一云是大乘教故，《中阿含》復釋是大乘，即此經文中有常樂等語。今謂不然，汝既言《阿含經》復是大乘等者，非正宗，傍明大乘也。故今謂《上生經》是正、是大教，故經文多具明六度、四等菩薩行菩提心無上道也，亦具論中假故。大乘因果第三假明宗中說；《下生經》是小乘為宗，故說文唯證四果而已也。

問：若爾，經文何言證常樂等四德耶？

答：尋常等語品漫，如小乘滅度無為中亦義記常樂，大乘妙有亦得明常樂，假屬大乘可例。如般若教已上一例，或可是對悟無常說常等事，何必是破三修比丘說常樂我淨也。

第十明雜料簡

問：此經既是大乘經，何故不安五事？

答：傳云既從《大成佛經》出，故略爾不安五事。《大經》云：既有五事，所以小本無。如《觀音經》不安五事，大本《成佛經》安五事。佛住優摩加陀國遊彼沙山，此翻云孤陀山。過去諸佛常降魔處，夏安居中與舍利弗等經行山頂與說經也。

問：此經宗，淨土因果為宗，是名約淨土？

答：此國土，穢土中淨穢土，非是如無量壽淨土等。何以知之者，《大論》云「地居故，非諸天；無欲故，非欲界。」《賢愚經》云「彌勒出世時，五百歲行嫁，有婦女等」，即得是好淨土也。

問：釋迦何故十九出家、三十成佛？彌勒何以且趣出家初夜成道耶？

答：舊云彌勒發心來久故，所以小乘時成道；釋迦發心成近故，所以久時成道。

問：釋迦發心成近故不即成佛者，發心成近故在後成佛，何言前佛成？

答：釋迦精進苦行，故前成佛。

問：由精進苦行前成佛者，精進苦行故即得出家成佛，不應久久成佛也。今未必然，給是明隨緣機宜，方便久遠不同示耳。

問曰：釋迦何故託生剎利性，彌勒何以託生婆羅門性？

答：釋迦所化眾生剛強難化故，所以託生貴姓化眾生也。彌勒所化眾生柔軟易化故，所以託生婆羅門性。故《菩薩處胎經》云「汝說法者易，我說法者難」也。《釋論》云「諸佛八相成道：一上天、二下入胎、三住胎、四出胎、五出家、六成道、七說法、八滅度。」《大彌勒經》云「七乞食、八尋迦葉、九滅度」也。《瑞應經》云「乘白藏入勝經處，胞胎身處天宮」也。《華嚴經》廣說入胎事，殊絕，不可思議。可彌勒佛出世時田一種七獲，米長七寸，白如珂玉、甘甜如蜜，如劫初米四寸也。衣寸從樹生，自然而有，同如北欝單越國也。又明珠柱長，小本云十里，當照八由旬，是三千二里也。又云明珠柱，一云明珠莊嚴柱，故言明珠也。二云柱是明珠作，如金作柱也。又《賢愚經》云「人壽八萬四千歲」也。又經云「歎屍骨身」者，《大本》云「迦葉入滅盡定，得待彌勒出時，三衣鉢具已，仍不入無為涅槃。」有人言：骨身舍利故放光相，出八十八反瑞故、皆言骨故。又云：入滅盡定，骨身不朽壞，猶如骨堅，故言骨身也。今謂應如後解。《阿含經》云「佛聲聞弟子有四人至今猶未入涅槃，傳佛法滅盡時，方入無餘。一摩訶迦葉、二賓頭盧和上、三君頭拔嘆、四羅睺羅，是四比丘。」若爾，迦葉入滅盡定中，不入無餘涅槃。彌勒成佛已，領大眾往至迦葉所，用三種法發起迦葉：一、香油流；二、打楗槌；三、吹螺。迦葉從滅定起，破眾生心故作十八反，如金翅鳥飛騰虛空須彌山，放金身光明，破伏彼眾生心也。

問：三種事從滅定起者，如阿難入第二禪，摩王打阿難頂，尚不出定，云何三事出滅定耶？

答：迦葉昔在要期，於彌勒出世時當出定，故應起。次假三方便得發起也。

問：往者奢崛山須言狼跡，何言山耶？

答：狼跡山是崛山之所山，如鍾山之有獨龍山也。

問：迦葉何時得佛大衣與八萬四千法藏，待彌勒來狼跡時起滅定付囑彌勒佛？

答：釋迦入涅槃時，阿難、迦葉復來佛所。爾時，佛從棺起，廣為說法，爾時付迦葉。迦葉得此二物，後時奉彌勒佛也。

問：既有彌勒成佛經耶，無釋迦成佛經耶？

答：道理應有之，但未見之。但現釋迦欲勸結因緣，故偏明之。三世諸佛出世，必前往兜率乃下生成佛，故應有之。彼諸佛各說之，與通論授記，如大釋迦牟尼佛，汝未來世當得作佛名，如我名釋迦牟尼。燃燈因五華，授記釋迦當得作佛，即是釋迦成佛經也。

問：彌勒但成佛，迹能壞佛耶？

答：義理備有此義。始生日成，終成名壞，或如應作魔壞，佛法亦有捨佛義，或如舉本長存，廢滅迹身等，亦捨佛義。而今言成佛者，此是據始標勝，故言成佛也。

問：援記有通別不？

答：有之。若記未來當作佛，如《大經》言「凡有心者，皆當作佛」，如是道理通記。又如生法師所明一閻提成佛等，通記也。別記當其國土壽命等，此是迹中別，如今經等為別記也。

問：佛身形是應，長云何？

答：經說不同。《成佛經》《觀佛三昧經》，身長八十肘之二尺，即是十六丈。又云一肘四尺，若爾，則三十二丈。《下生經》云「身長千尺」，即是百丈一倍過，人即五十丈也。脊長廣三十丈，面長二丈四尺，身與面平，掌舊明分之一，匈與身五分之一，如是身長八尺，面與掌並八寸，匈廣六尺。釋迦身長丈六，面掌並一尺六寸，匈廣三尺，此得相稱。然彌勒身百丈，面長四丈，釋諸法師云：恐相傳經者誤。自惑處所生，人形不同。如此間人鼻短，胡人則長，何必是誤也？《觀佛三昧經》云「諸佛出世，無不黃金色」。又《下生經》云「彌勒應生，亦作黃金色」也。又彌勒未來成佛歲數，如諸經說不同：一、如雙卷《泥洹經》云「一億四千餘歲，乃當有彌勒世」也。又二、如《賢劫定意經》云「彌勒五億七十六萬歲下作佛」。三、如《觀經》與《一切智光仙人經》同云「五十六億萬歲與下作佛」。四、《菩薩處胎》與《賢愚經》及《賢劫經》同，云「五十六億七千萬歲方下作佛」也。又彌勒云：釋迦滅後，如閻浮提日月數，凡五十六億七千萬歲方出世也。

問：補處菩薩何意必生第四天中，不生下天與上天耶？補處菩薩必生第四天者，《大論》與《涅槃經》具說之。《大經》第三十卷云「下天中其心闇鈍，在上天者其心放逸，唯第四天最勝，故必生彼天」也。《大論》云「下天結使厚，上天結使利，唯兜率天不厚不利，智慧安隱。又下天壽命短促，命終時佛來出世，機不合故。上天中壽命長遠未時，佛出世時過去，須機過度故；第四天時壽命處中合機時，故必生死皆中天也。」如《長阿含經》、《華嚴經》、《樓炭經》《俱舍論》、《立世毘曇》等意，合雜耳、和耳。

問：六欲天諸事同人間不？

答：有同身不同者，四王身皆半由旬，衣長一由旬，具應二分。天壽五百歲。大而明之，以人間五十，天中一日一夜，亦以三十日一月、十二月一歲。彼五百歲，即人間九萬歲也。若食淨揣、含洗衣服、為細滑食、男天嫁娶女身行陰陽，一一同人間。以昔三業善根，今生為天，自然化現在女兒天膝上生，天形之大小，如人間兩年兒。又傳云：男生坐父天膝上，女生坐母膝上。與既有女天男天，何容男天膝上坐？若爾，則無分別男女二天也。又男女兩異者，一頭上華等，多與群菩薩，故分男女也。又兒生未久，頭自知飢渴，七寶好器，盛百味食。若福多者，飯色自白；若福中者，飯色自青；若福下者，飯色自赤。飯食味甘露蘇醍。若食竟，亦不污食器。器中食飯不停，如蘇投水火也。又諸天等入池沐浴，諸香樹下，枝條垂曲，取者塗身莊嚴具。華鬘寶器藥菓寶樂器，各各有樹出，遍往詣之，唯意所取。入諸園林，無數天女鼓樂絃歌，讚歎相向。業生染著，視西忘東，其戲樂忘其東西等方所。又念識知，承先世業得生天上，戲歎池浴澄榮華果茂。其城七重，皆廣六千由旬，闌楯、羅網、宮殿、壚壁、行樹，皆悉七重。毘沙門王常有五大鬼神：一名那闍樓，二名檀陀羅，三名醯摩拔陀，四名提謂羅，五名修逸疏摩，當隨付衛。半月三齋，八日、十四日、十五日，四天王常以八日勅諸使者：「汝等案行世間，觀察人民，出敬沙門及婆羅門長老，受持齋戒，布施不？」使者教具聞善聞惡，聞惡不悅、言善則喜。十四日，四王當遣太子安行天下。十五日，四王自行，歷諸世界，得善惡事。然後詣善法殿，致具啟天帝釋，聞作惡則憂、言善則樂，謂偈歎勸受持齋戒人與我同行善法。具出《長阿含》與《大智論》、《樓炭經》等也。餘三天大勢，豈同意也。忉利天，此云三十三天。此天居須彌山頂，有三十三天宮，王名釋提桓因，此云能作天主，身長一由旬，衣長二由旬，廣二由旬，衣重六銖，壽六千歲。若欲臨命時，有五相現：一、衣垢膩；二、頭上華萎；三、身體臭穢；四、腋下汗流；五、不樂本坐。事現時，心大愁，如地獄苦也。飢食嫁娶，猶四天王也。身體相近抱，以氣成陰陽。《三法度經》云「行欲如人間」也。以身、口、意三業善根，生忉利天，自然化現在天勝上，如三歲兒也。天即恣言：「是我男我女。」自識前世，施持得身。若欲得欲食，現滿金器，福有深淺，食有差別降，如四天王天也。城縱廣八萬由旬，《樓炭經》云「廣長各三百萬」也。其七重九百九十門，門有六十表，青衣夜叉守之。三十三天，金城銀門、銀城金門，如是七寶互為城門。樓閣臺觀，周匝圍繞，園林浴地寶華開，雜樹行列，華果繁茂，香風四起，悅者天心。異類寄青鳥，無數和呼也。又園中有觀池，縱百由旬，其水清澄，七重寶塹，生四種華：青、黃、赤、白，紅綵雜色，香氣普薰，聞一由旬，根如車載，汁白如乳，味甘如蜜。復有雜園。大歡喜園中間有樹名晝度，圍七由旬，高百由旬，枝葉四布五十由旬，其香風逆聞百由旬。內有忉利殿，南又有一樹，名波利質多，一樹高四千里，枝葉分南二千里，風吹華香逆風行聞二千里。當樹華時，諸天共坐樹下以歡樂。帝釋與三十二臣，故三十三天也。炎摩天事契之時，《大論》云「妙喜天宮，風輪所持，在虛空中。王名時善，身長二由旬，衣長四由旬、廣二由旬，衣重三銖，從樹而生，出明淨光曜，有種種色。身體光明，不須日月，三業善根生此陀然燭明銖，布施、持戒、定等業生此天，壽二千歲。飲食、嫁娶、成欲，如下天法。」《度經》云「相抱成欲」也。初生之時，形如人間四年兒，光明等下天不及也。兜率天，此云知足。天宮風輪所持，在虛空中，王名善憙，後邊身菩薩生在此天。身長四由旬，衣長八由旬、廣四由旬，衣重一銖半，壽天四千歲，食同下天，亦有嫁娶，執手成欲。其天初生時，如人間五歲兒。如彌勒生，異餘人天，故《彌勒上生經》云「兜率陀天七寶堂內摩尼殿上師子床上，忽然化生。」故《大經》云「名、色、命三種，異餘天生」也。亦自知前世，如下天事也。衣冠歌舞，身光明勝下天也。化樂天事，化樂天宮亦有為風輪所持，在虛空中，王名名善。自化五欲以自娛樂，身長八由旬，衣長十六由旬、廣八由旬，衣重銖，壽天八千歲，飲食等多下天同，亦有嫁娶，相見成欲。《三法度經》云「以深染污心，與天女共語成欲。」其天初生，如人間八歲兒。光明殊勝兜率天也。他化自在天事，他化自在天宮，亦為風輪所持，在虛空中，天王名自在，待集他所化以娛樂也；又名愛樂，於欲界中獨得自在娛樂。身長十六由旬，衣長三十二由旬，衣重半銖，壽命天萬六千歲，飲食如下天。亦有婚姻，暫相視成欲。《樓炭經》云「謂念便成欲」。《三法度經》云「共女各深染著，相視成欲。若不染心，不成欲，但樂與已人間相抱時樂心」也。彼天初生時，如人間七歲兒也。彼天見他人所化種種事，至取樂，故云他化自在天也。第七、魔波旬天者，事魔天宮，在欲色二天中間住也。魔者，譬如石磨，磨破壞佛弟子，恐德也。宮縱廣六十由旬，城塹七重，廣嚴猶如第六天也。又有十法：一、飛去無限數；二、飛來無限數；三、去無礙；四、來無礙；五、天無身皮膚骨然筋脈血；六、無身之有不淨大小便利；七、身無疲極；八、無有女，故不產；九、天目不眴；十、身謂意好青色則青色、好黃色則黃色，好赤白等眾色謂意與現之。此是彼天十法也。又有十事：一、飛行無極；二、往還無極；三、無諸盜賊；四、不相說自行善事，亦不說他人作惡；五、無相侵損；六、諸天互齒等，通是一切刀刃也；七、髮紺青色，清淨甚長也；八、諸天等青色髮者，身亦隨青色；九、欲得白色，亦隨白色；十、欲得黑色身，即隨黑也。此七天諸事不同者，依《長阿含》、《涅槃》、《樓炭》、《三法》、《華嚴》等，並《釋論》中意，更有出入不同，今取一禮料簡之也。

問：釋迦出時與彌勒出時，地水闊狹云何耶？

答：闊狹有異。彌勒水減地增；今時人小，水廣地狹，後時人多，水減地增也。人即福德人，處處滿受樂，無有相損之事也。水減者，彌勒出世時，四海四面各減三千由旬，十二萬里也。是時閻浮提水小而地闊，人物多也。釋迦處世，海廣而地狹七千由旬。今彌勒時，地廣十千由旬，合三十萬里也。

問：四域中，南閻浮提地水減，餘三域一地水亦有減耶？

答：釋迦不同。一言：但穢損，一地增減是佛出家教；三處非佛出家，不增減也。二言：四域處各增減也，則同此說。釋迦所化處，四域惡趣、六欲天等間，四禪、四無色無相天、阿那含二十五有也。又云：百億須彌山、百億日月有也。又諸法何依造一色地？經云「須彌山王北欝單曰地廣，此云最上地，各廣長三十六萬里，地形正四方，彼人面形逐地勢，證正四方，如方鏡也。以福德死自然食，無有君臣異，亦無有疾病患等也。山東有弗于逮地，此云初月地，地廣長各三十六萬里，地形周匝圓如鏡，彼人面形逐地形勢，圓如十五日也。山西有瞿耶尼地，此云滿月，亦云貨牛，彼用黃牛九市易，故言貨牛也。地廣長三十二萬里，地形如十五月，彼人面形逐地形，上平下圓也。山南閻浮提地，此云穢樹，穢樹洲口高四千萬里，地廣長二十八萬里，地形北廣南狹，此人面一逐地形勢，上廣下狹也。」彌勒出時，四海水減三千由旬，水足四處地，地則廣千三由旬，地地如鏡，廣與平正同琉璃地，雖平如鏡嚴，而或是空地，名華香樹充滿莊嚴，或復是名華香莊嚴，而未心有城色、銀、金人家，故明色比次、雞飛相及，不相違也。雖復如此種莊嚴，與未心有人，故明福德之人充滿其中也。

問：誰謂出此經？

答：是羅什法師。偽秦時弘始四年二月十五日出翻，沙門道習筆受，見二秦錄中出也。

問：此經凡有幾種？

答：略有五種：一、大成佛經，一卷，十五紙，有如是五事。小成佛經，傳云從此出也。二、有彌勒本願經，一卷，是竺法護以晉大安二年七月十七日出。三、彌勒觀經，一卷，是為安陽侯以宋孝建中出。四、彌勒問戒經，一卷。五、彌勒光身經，一卷。復有彌勒口教經，一卷。若爾，合六經耶？

問：白銀彌勒出何經？

答：《一切智光仙人慈心經》云「彌勒金色，放白銀光明，黃金校飾，如白銀山」，唯有此文，無有白銀色。

問：兜率陀，二名；兜術陀，三名；鬪師陀，四名；那兜率陀，五名。《中阿含》三十卷云「兜率吻嘆，此五同翻云知足」，《大論》亦同也。

終彌勒經遊意

