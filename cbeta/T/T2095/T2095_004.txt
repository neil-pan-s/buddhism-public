#----------------------------------------------------------------------
#【經文資訊】大正新脩大藏經 第 51 冊 No. 2095 廬山記
#【版本記錄】發行日期：2024-08，最後更新：2023-01-17
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，北美某大德提供
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

廬山記卷第四

古人留題篇第六

廬山古今人留題多矣。清言麗句既落人口。山翁野老相傳不絕。雖深巖窮谷人跡罕至。人之相去復數百歲。因其詞想其風。有若履舄並遊。而几案親相與言焉。夫文章之可傳也。如此其可忽諸。故晉宋諸賢山中詩。往往有可見者。本朝張晦之羇遊廬山甚久。水石佳處詩多中的。自有廬山集。承平以來人尚風雅。朝廷之士登高臨遠。亦有風人騷客之興。凡所遺篇什皆一時間。人歲月旦近。不患無傳也。今錄唐已前人詩。著于篇相。貴耳而賤目以擅去取也。

遊廬山

慧遠

崇巖吐清氣。幽岫棲神跡。希聲奏群籟。響出山溜滴。有客獨冥游。逕然忘所適。揮手撫雲門。靈關安足闢。流心叩玄聽。感至理弗隔。孰是騰九霄。不奪冲天翮。妙同趣自拘(未見全文)。

奉和

劉遺民

理神固超絕。涉麄罕不群。孰至消煙外。曉然與物分。冥冥玄谷裏。響集自可聞。文峯無曠秀。交嶺有通雲。悟深婉冲思。在要開冥欣。中巖擁微興。岫想幽聞。弱明反歸鑒。暴懷傅靈薰。永陶津玄匠。落照俟虛斤。

奉和

王喬之

超遊罕神遇。妙善自玄同。徹彼虛明域。曖然塵有封。眾阜平廖廓。一岫獨凌空。霄景憑巖落。清氣與時雍。有標造神極。有客越其峯。長河濯茂楚。險雨列秋松。危步臨絕冥。靈壑映萬重。風泉調遠氣。遙響多喈嗈。遐麗既悠然。餘盼覿九江。事屬天人界。常聞清吹空。

奉和

張野

覿嶺混太象。望崖莫由檢。器遠蘊其天。超步不階漸。朅來越重垠。一舉拔塵染。遼朗中大盼。逈豁遐瞻慊。乘此櫖瑩心。可以忘遺玷。曠風被幽宅。妖塗故死減。

入彭蠡湖口作

謝靈運

客游倦水宿。風潮難具論。洲島驟回合。圻岸屢崩奔。乘月聽哀𤜴。浥露馥芳蓀。春晚綠野秀。巖高白雲屯。千念集日夜萬感盈朝昏。攀崖照石鏡。牽葉入松門。三江事多往。九派理空存。靈物吝珍怪。異人祕精魂。金膏滅明光。水碧輟流溫。徒作千里曲。絃絕念彌敦。

望石門

同前

明發振雲冠。升嶠遠栖趾。高峯隔半天。長崖斷千里。雞鳴清澗中。猿嘯白雲裏。瑤波逐空開。霞石觸峯起。回互非一形。參差悉相似。

登石門最高頂

同前

晨策尋絕壁。夕息在山棲。䟽峯枕高館。對嶺臨回溪。長林羅戶庭。積石擁階基。連巖覺路塞。密竹使逕速。來人忘新術。去子或故蹊。活夕流駛。噭噭夜猿啼。沈冥豈別理。守道自不携。心契九秋幹。日玩三春荑。居常以待終。處順故安擠。惜無同懷客。共登青雲梯。

登廬山

鮑昭

懸裝亂水區。旅薄次山楹。千巖狀岨積。萬壑勢迴縈。巃嵸高昔貌。紛亂襲前名。洞澗窺地脈。竦樹隱天經。松磴一迷密。雲竇下縱橫。陰氷實夏結。尖樹信冬榮。

從冠軍建平王登香爐峯

江淹

廣成愛神鼎。淮南好丹經。此山具鸞鶴。往古盡仙靈。瑤草正翕赩。玉樹信葱青。絳氣下縈薄。白雲上杳冥。中坐瞰蜿虹。俛伏視流星。不尋遐怪極。則知耳目驚。日落長沙渚。曾陰萬里生。藉蘭素多意。臨風默含情。方學松柏隱。羞逐市井名。奉承光誦末。伏思託後旌。

東林寺

劉孝綽

月殿耀珠幡。風輪和寶鐸。朝猿響甍棟。夜水聲惟箔(未見全篇)。

題簡寂觀

張正見

二梁澗本絕。千仞路難通。即此神仙內。眼牓映仙宮。鏡似臨峯月。流如飲澗虹。幽桂無斜影。深松有勁風。唯當遠望。知在白雲中。

秋晚還彭澤

同前

遊人及丘壑。秋氣滿平皐。路積康成帶。門疎仲蔚蒿。山明雲色畫。天靜鳥飛高。自有東籬菊。還持泛濁醪。

還彭澤山中早發

同前

搖落山中曙。秋氣滿林隈。螢光映草頭。鳥影出枝來。殘暑避日盡。斷霞逐風開。空返陶潛縣。終無宋玉才。

登廬山

劉[王*刪]

野煙出爐上山。花落鏡前。危梁取大壑。瀑布桂中天。秦始眺宇宙。漢武上旌旃。結盧分往籍。留艑映遐年(未見全篇)。

遊東林寺

崔融

昨度匡山下。春鸎曉弄稀。今來溢水曲。秋雁晚行飛。國有文皇召。人慚謫傳歸。迴行過梵塔。歷覽遍吳畿。杏樹裁時久。蓮花刻處。南溪雨颯颯。東峴日輝輝。瀑溜天童棒。香爐法眾圍。煙雲隨道路。鸞鶴遠驂騑。遠上靈儀肅。生玄談柄揮。一茲觀佛影。暫欲罷朝衣。

元和十三年二月二十九日。曾孫朝散大夫使持節江州諸軍事守江州刺史上柱國清河縣開國男賜紫金魚袋能再刊勒。

晚泊尋陽望廬山

孟浩然

桂席幾千里。名山都未逢。泊舟潯陽郭。始見香爐峯。甞讀遠公傳。永懷塵外蹤。東林精舍近。日暮但聞鍾。

彭䗍湖中望廬山

同前

大虛生月暈。舟子知天風。挂席候明發。渺漫彭湖中中流見遙島。勢壓九江雄。黤默客霽色。崢嶸當曙空。香爐初上日。瀑布噴成虹。久欲追向子。況茲懷遠公。我來限于役。未暇息微躬。淮海途將半。暑霜歲欲窮。寄言巖栖者。畢趣當來同。

廬山謠寄廬侍御虛舟

李白

我本楚狂人。鳳歌笑孔丘。手持綠玉杖。朝別黃鶴樓。五岳尋仙不辭遠。一生好入名山遊。廬山秀出南斗傍。屏風九疊雲錦張。影落明湖青黛光。金闕前開二峯長。銀河倒挂三石梁。香爐瀑布遙相望。回崖杏嶂凌蒼。蒼翠影紅霞映朝日。鳥飛不到吳天長。登高壯觀天地間。大江茫茫去不還。黃雲萬里動風色。白波九道流雪山。好為廬山謠。興為廬山發。閑窺石鏡清我心。謝公行處蒼苔沒(一本云。綠蘿開處懸明月)早服還丹無世情。琴心三疊道初成。遙見仙人綵雲裏。手把芙蓉朝玉京。先期污漫九垓上。願接廬敖遊太清。

別東林寺僧

同前

東林送客處。月出白猿啼。笑別廬山遠。何煩過虎溪。

望廬山瀑布水

同前

西登香爐峯。南見瀑布水。挂流三百丈。噴壑數千尺。歘如飛電來。隱若白虹起。初驚河漢落。半洒雲天裏。仰觀勢轉雄。壯哉造化功。海風吹不斷。江月照還空。空中亂潀射。左右洗青壁。飛珠散輕霞。流沫沸穹石。而我遊名山。對之心益閑。且諧宿所好。永願辭人間。

日照香爐生紫煙。遙看瀑布挂長川。飛流直下三千尺。疑是銀河落九天。

望廬山五老峯

同前

廬山東南五老峯。青天削出金芙蓉。九江秀色可攬結。吾將此地鏁雲松。

送李女真騰空歸廬山

同前

羨君相門女。學道愛神仙。素手掬秋靄。羅衣曳紫煙。一往屏風疊。乘鸞著玉鞭。

送內尋騰空

同前

君尋騰空子。應到碧山家。水舂雲母碓。風掃石南花。若戀幽居好。相邀弄紫霞。

瀑布

宣宗皇帝

穿雲透石不辭勞。達地方知出處高。溪澗豈能留得住。終歸大海作波濤。

栗里

顏真卿

張良思報漢。龔勝恥事新。狙擊苦不就。捨生悲把紳。鳴呼陶淵明。棄業為晉臣。白以公相後。每懷宗國屯。題詩庚子歲。自為義皇人。手持山海經。頭戴漉酒巾。興逐孤雲遠。辯隨還鳥泯(未見全篇)。

簡寂觀

張祐

紫霄峯下草堂仙。千載空遺石磬懸。白氣夜生龍在水。碧雲秋斷鶴歸天。竹房影占中庭月。松檻聲來半壁泉。明日又為浮世恨。滿山徒積夢依然。

春日觀省屬城始憩東西林精舍

韋應物

因時省風俗。布惠迨高年。建隼出尋陽。整駕遊山川。白雪斂晴壑。群峯列遙天。嶔崎石門狀。杳靄香爐煙。榛荒屢羂挂。遙側殆覆顛。方臻釋氏廬。時物屢華妍。曇遠昔經始。於茲閟幽玄。東西竹林寺。灌注寒澗泉。人事既□泯。歲月復已綿。殿宇餘丹紺。磴閣皆欹懸。往士亦棲息。善身絕塵緣。今我蒙朝寄。教化敷里廛。道妙苟為得。出處理無偏。心甞同所尚。跡豈辭纏牽。

題從姪緒西林精舍書齋

同前

棲心始多暮。息心君獨少。慕謝始精舍。文依僧欲觀妙。洌泉前階注。清池北窓照。果藥雜芬敷。松筠疎舊峭。屢躋幽人境。每肆芳辰眺。探栗玄猿窟。擷芝舟林嶠。紵衣豈寒禦。蔬食非飢療。雖甘巷北單。豈寒青紫耀。郡有優賢榻。朝編貢士諂。欲同朱輪載。勿憚移文誚。

題鄭侍御遺愛草堂

同前

居士近依僧。青山結茆屋。疎松映嵐晚。春池含苔綠。繁華冒陽嶺。新禽響幽谷。長嘯攀喬林。慕茲高世躅。

簡寂觀西澗瀑布下作

同前

淙流絕壁散。靈煙翠澗深。巖際松風起。飄飄洒塵襟。窺羅玩猿烏。解組散雲林。茶果邀真侶。觴酌洽同心。曠歲懷茲賞。行春始重尋。聊將橫吹笛。一寫山水音。

尋簡寂觀瀑布

同前

躡石欹危過急澗。攀崖迢遞弄懸泉。猶將虎竹為年累。欲付歸人絕世緣。

簡寂觀

秦韜玉

物外靈蹤客到稀。竹房斜掩舊荊扉。丹書萬卷題朱字。碧岫千重鎖翠微。泣露白猿携子去。唳風玄鶴傍人歸。只應玉闕名長在。日暮閑雲空自飛。

瀑布

陸蟾

正源人莫測。千尺掛雲端。岳色染不得。神功裁亦難。夏噴猿鳥凝。秋濺斗牛寒。待濟滄溟後。翻濤更好看。

翻經臺

包吉

野蔓高臺下。前朝記不誣。金文翻古偈。漢字變胡書。綵線風飄斷。緗縑火燼餘。破雲開白日。穿水照芙蕖。科斗頻更改。菴園幾遍鋤。真門兼逸韻。兩欲慕相如。

題西林寺故蕭郎中舊堂

韓愈

中郎有女能傳業。伯道無兒可保家。偶到匡山曾住處。數行哀淚落煙霞。

瀑布

徐凝

瀑泉瀑泉子丈直。雷奔入海無暫息。今古長如白練飛。一條界破青山色。

訪陶公舊宅(并序)

白居易

予夙慕陶淵明為人。往歲渭川閑居。甞有効陶體詩十六首。今遊廬山。經柴桑故里。思其人訪其宅。不能默默。又題詩云。

垢塵不污玉。靈鳳不啄羶。鳴呼陶靖節。生彼晉宋間。心實有所守。口終不能言。永惟孤竹子。拂衣首陽山。夷齊各一身。窮餓未為難。先生有五男。與之同飢寒。腸中食不充。身上衣不完。連徵竟不起。斯可謂真賢。我生君之後。相去五百年。每讀五柳傳。目想心拳拳。昔甞詠遺風。著為十六篇。今來訪故宅。森若在君前。不慕樽有酒。不慕琴無絃。慕君遺榮利。老死此丘園。柴桑古村落。栗里舊山山川。不見籬下菊。但餘墟中煙。子孫雖聞。族氏猶未遷。每逢姓陶人。使我心依然。

春遊二林寺

同前

下馬西林寺。翛然進輕策。朝為公府吏。暮是靈山客。二月匡廬氷。雪始消釋。陽叢抽茗芽。陰竇洩泉脈。熙熙風土暖。藹藹雲嵐積。散作萬壑春。凝為一氣碧。身閑易澹泊。官散無牽迫。𥾝彼十八賢。古今同此適。是年准冠起處處興兵革。智士勞思謀。戎臣若征役。獨有不才者。山中弄泉石。

遊石門澗

同前

石門無舊徑。披榛訪遺跡。時逢山水秋。清輝如古昔。甞聞慧遠輩。題詩此巖壁。雲覆莓苔封。蒼然無見覓。蕭疎野生竹。崩剝多年石。自從東晉後。無復人遊歷。獨有秋澗聲。潺湲空旦夕。

題元十八溪亭(在廬山東南五老峯之下)

同前

怪君不喜仕。又不遊州里。今日到幽居。了然知所以。宿君石溪亭。潺湲聲滿耳。飲君螺盃酒。醉臥不能起。見君五老峯。益悔居城市。愛君三男兒。始歎身無子。余方爐峯下。結室為居士。山北與山南。往來從此始。

香爐峯下新置草堂。即事詠懷題於石

香爐峯北面。遺愛寺西邊。白石何鑿。清流亦潺潺。有松數十株。有竹千餘竿。松張翠繖蓋。竹倚青琅玕。其下無人居。惜哉多歲年。有時聚猿鳥。終日空風煙。時有沈冥子。姓白字樂天。平生無所好。見此心依然。如獲終老地。忽乎不知還。架巖結茅宇。斸壑開茶園。何以洗我耳。屋頭落飛泉。何以淨我眼。砌下生白蓮。左手携一臺右手挈五絃。傲然意自足。箕踞於其間。興酣仰天歌。歌中聊寄言。我本野夫。誤為世網牽。時來昔捧日。老去今歸山。倦鳥得茂樹。涸魚反清源。捨此欲焉往。人間多險艱。

登香爐峯頂

同前

迢迢香爐峯。心存耳目想。終身牽物役。今日方一往。攀蘿蹋危石。手足勞俯仰。同遊三四人。二人不敢上。上到峯之頂。目眩神怳怳。高低有萬尋。闊狹無數交。不窮視聽界。焉識宇宙廣。江水細如繩。湓城小於掌。紛吾何屑屑。未能脫塵鞅。歸去思自差。低頭入蟻壤。

宿簡寂觀

同前

巖白雲尚屯。林紅葉初隕。秋光引閑步。不知身遠近。夕投靈洞宿。臥覺塵機泯。名利心既忘。市朝夢亦盡。暫來尚如此。況乃終身隱。何以療夜飢。一匙雲母粉。

宿西林寺

同前

木落天晴山翠開。愛山騎馬入山來。心知不及柴桑令。一宿西林使却回。

宿西林寺。早赴東林滿上人之會。因寄崔二十二員外

同前

謫辭魏闕鵷鸞隔。老入廬山麋鹿隨。薄暮蕭條投寺宿。凌晨清淨與僧期。雙林我起聞鍾後。隻日君趨入閣時。鵬鷃高低分皆定。莫勞心力遠相思。

題廬山山下湯泉

同前

一眼湯泉流向東。浸泥澆草煖無功。驪山溫水因何事。流入金鋪玉甃中。

上香爐峯

同前

倚石攀蘿歇病身。青節竹杖白紗巾。他時畫出廬山障。便是香爐峯上人。

香爐峯下山居草堂初成。偶題東壁

五架三間新草堂。石衛桂柱石編牆。南簷納日冬天暖。北戶迎風夏月凉。洒砌飛泉才有默。拂窓斜竹未成行。來春更葦東廂屋。紙閣蘆簾著孟光。

戲贈李十三判官

同前

垂鞭相送醉醺醺。遙見廬山指似君。想君初覺從軍樂。未愛香爐峯上人。

携諸山客。同上香爐峯。遇雨而還。沾濡狼藉。互相笑謔。題此解嘲

同前

蕭洒登山去。龍鍾遇雨回。磴危攀薜荔。石滑踐莓苔。襪污君相謔。鞋穿我自咍。莫欺泥土脚。曾踏玉階來。

讀靈徹詩

同前

東林寺裏西廊下。石片鐫題數首詩。言句怪來還教別。看名知是老湯師。

別草堂三絕句

同前

正聽山鳥向陽眠。黃紙除書落枕前。為感君恩須暫起。廬峯不擬住多年。

久眠披褐為居士。忽掛緋袍作使君。身出草堂心不出廬山。未要動移文。

三間茆舍向山開。一帶山泉繞舍回。山色水聲莫惆悵。三年官滿却歸來。

題別遺愛草堂。兼呈李十使君(李方廬山常居白鹿洞)

同前

曾住鑪峯下。書堂對藥臺。斬新蘿徑合。依舊竹窓開。砌水親開決。池荷手自裁。五年方暫至。一宿又湏回。縱未長歸得。猶勝不到來。君家白鹿洞。聞道亦生苔。

草堂前新開一池。養魚種荷。日有幽趣

淙淙三峽水。浩浩萬頃陂。未如新塘上。微風動漣漪。小萍加汎汎。初蒲正離離。紅鯉二三寸。白蓮八九枝。遶水欲成徑。護堤方插籬已被山中客。呼作白家池。

白雲期(黃名巖下作)

同前

三十氣太壯。胸中多是非。六十身太老。四體不支持。四十至五十。正是退閑時。年長識命分。心慵少營為。見酒興猶在。登山力未衰。吾年幸當此。且與白雲期。

出山吟

同前

朝詠遊仙詩。暮歌來薇曲。臥雲坐白石。山中十五宿。行隨出洞水。迴別緣巖竹。早晚重來遊。心期瑤草緣。

題遠大師墳

僧靈澈

古墓石稜稜寒。雲晚景凝。空悲虎溪月。不見雁門僧。

東林寺寄包侍郎

同前

古殿清陰山木春。池邊跂石一觀身。誰能來此焚香坐。共作鑪峯二十人。

題西林寺水堂。奉寄武陽公

同前

日日愛山歸已遲。閑閑空度少年時。餘身定寄林中老。心與長松片石期。

簡寂觀

同前

古杉古柏巖壁間。猿攀鶴巢枝枯折。五月有氷六月寒。時見仙翁來取雪。

五老峯大明觀贈隱者

姚係

雲觀此山北。與君携手稀。林端涉橫水。洞口入斜暉。乍覺鸞鶴邇。忽為煙霧飛。故人清和客。默會琴心微。丹術幸可授。青龍當來歸。悠悠平生意。此日復相違。

簡寂觀

孫魴

郎殿與雲連。紫宵蒼翠邊。自然應有藥。誰敢道無仙。蘚色吞崖徑。松聲讓瀑泉。未能長息去。豈便是前緣。

宿青牛谷梁鍊師仙居

楊衡

隨雲步入青牛谷。青牛道士留我宿。可憐夜久月明中。唯有壇邊一枝竹。

寵廬山隱者

同前

風鳴雲外鍾。鶴宿千年松。相思杳不見。月出山重重。

瀑布

江為

廬山正南面。瀑布古來聞。萬里朝滄海。千尋出白雲。寒聲終自遠。靈派孰為分。除却天台後。平流莫可群。

簡寂觀

同前

纔入玄都解欝陶。羽人相伴遍遊遨。溪橫洞口紅塵斷。岳聳天心紫氣高。金井泉秋光㶑灔。石壇松古韻蕭𮨱。吟餘却嘆浮生事。畫□□□□□□。

簡寂觀

同前

錢燼滿庭人醮罷。西峯凉影月沈沈。到來往事碑中說。壇畔徘徊秋正深。

去東林

曹汾

峯頭不住起孤煙。池上相留有白蓮。塵網分明知束縛。要須騎馬別雲泉(會昌三年七月十五日題汾開成四年崔䗍下進士後為中書舍人刑戶部侍郎忠武軍節度使)。

予自右轄出鎮鍾陵。祕監家兄不忍遠別。函見宰坐求替。遂得同赴江西時也。薦福大德顯公禪門上首言。歸東林。亦獲結侶道路陪遊。每承清論。今過寺。因留題詩一首。

裴休

麟臺朝士辭書府。鳳闕禪宗出帝京。歸到雙林親慧遠。行過五柳謁淵明。白衣居士輕班爵。敗□高僧□□情。引得病夫無外想二心師事□□□。

和舍弟寄題東林寺

裴謨

元非附鳳攀龍客。本是山猿野鹿身。虛向班行紆祖紱。爭如□□□□塵。歡同玉季為良伴。喜奉金□□□因。今日香爐峯下過。方欣物外有遺民。

簡寂觀

沈彬

山藏勝境當□□。□□樓臺洞府開。白髮滿頭誰肯到。蒼苔盈步自倫來。風帆閑事拋三日。玉液長生念一盃。此路有心星月在。杏壇仙侶莫相猜。

再到東林寺

同前

十五年前還到此。池深苔蘚樹垂藤。重遊數處心傷日。不見舊時頭白僧。花有露含長夜月。殿無風動徹明燈。堪驚此去老又老。未有更來能不能。

瀑布

同前

瀉出岳中源化水。噴成瀑布世還希。雖如仙女偷來織。不見山公採得歸。萬古色嫌明月薄。千尋勇學白雲飛。若言真箇堪裁剪。預被豪家買作衣。

望廬山

同前

東過匡廬忍醉眠。雙眸盡日掛危巔。壓低吳楚殽涵水。約破雲霞獨倚天。一面峭來無鳥徑。數峯狂欲趁漁舡。江人莫笑偏凝望。卜隱長思瀑布前。

題東林寺

布衣周碏

大中天子海恩深。再使迷徒識佛心。半死白蓮初降雲。欲成荒地又鋪金。僧開石室經猶在。虎印溪泉跡未沈。誰謂五湖書劍客。此生重得見東林。

再崇玄法象西天。宏閈新高碧嶂前。風送片雲招白馬。鶴迎貧女施金錢。沙門覓佛曾諳路。苦海悲人易得舡。三教共興談帝道。大中年是太平年。

題東林寺四首

禪月大師貫休

閑行閑坐思攀緣。多是東林古寺前。小瀑便高三百尺。短松多是一千年。盧楞伽畫苔漫畫。殷仲堪碑雨滴穿。今欲更崇蓮社去。不知誰是古諸賢。

白旃檀花露滴滴。碧苾蒭草香濛濛。田地更無塵一點。是何人合住其中。

玉像珠龕香陣橫。錦霞多傍石壇生。辟蛇行者今何在。峯項唯聞鳩鳥聲。

亘玄舊輦殘雲濕。耶舍孤墳落照遲。有箇老僧倚松樹。恐人偷取白猿兒。

懷西林諸道者

同前

島外更誰親。諸峯即四隣。白頭寒枕石。青袖瀾無塵。橡栗堆行逕。猿猴遶定身。儻然重結社。願作掃壇人。

題東林寺

荊門僧齊己

峯前林下東西寺。地角天涯來往僧。泉石靜流閑世界。雲松寒濕晝香燈。爭如大士重修社。合有諸賢更服膺。曾寄隣房掛瓶錫。喧聞巖溜解春氷。

遠公影堂

同前

白藕池邊舊影堂。劉雷風骨盡龍章。共輕天子諸候貴。同愛吾師一法長。陶令醉多招不得。謝公心亂入無方。何人到此思高躅。風默苔㾗滿粉牆。

簡寂觀

同前

萬壑雲霞影。千年松檜聲。如何教下士。容易信長生。月共虛無白。香和沅𭳷清。閑尋古廊畫。記得列仙名。

落星寺

同前

此星何事下穹蒼。獨為僧居化渺茫。樓閣雨回青嶂冷。幹窓風渡白蘋香。經秋遠雁橫高漠。䫿月寒濤響夜堂。盡日凭欄聊寫望。頓疑身忽在瀟湘。

西林水閣

同前

松楸連塔古。窓檻任閑開。水遶清陰裏。人從熱處來。噪風蟬帶鶴。欹樹石兼苔。向曉東林下。遲遲捨此迴。

題東林寺联句

古殿巍峨鎮碧峯。晉朝靈應顯神蹤。林間野鳥驚寅梵。嶺上孤猿聽晚鍾(節度使時進檢校太尉平章事徐知證)雁冷雲生曉檻。虎溪秋月照寒松(賜紫僧䖍修)香飛寶殿籠金像。檜倚松窓覆玉容(道士李玄)蝶戀半巖花灼灼。鹿眠深谷草茸茸(觀察推官賜紫金魚袋李)遊僧駐錫心皆佛。老樹擎煙勢似龍(觀察推官賜緋魚袋王三)竹蔭禪扉青靄合。嵐蒸幽逕緣苔封(司理參軍掌表奏孟拱辰)流泉遶砌清聲遠。列巘趍門更憧憧。高吟況愛無塵境。吟訪空關不厭重(管旬官賜紫金魚袋鍾敬倫)。

天祚二年三月十六日。偶與幕客門館僧道閑遊联題。

題東林二首

文通大師匡白

東林佳景一何長。蘭蕙生多地亦香。堪嘆世人來不得。便隨雲樹老何妨。倚天蒼翠晴當戶。落口潺湲夜遶廊。到此秖除重結社。自餘閑事莫思量。

東林繼四絕。物象更清幽。社客去不返。鍾峯雲也秋。松枯群狖散。溪大蠧槎流。待卜歸休計。重來臥石樓。

人似鶴紅鹿。路上事如麻。石肥滯雨添。蒼□水賦長松落翠。花莫道此間。無我分遺民。長在惠持家。

落星寺

同前

是嶽皆遊遍。南來吳楚間。偶登湖裏寺。疑到海中山。獨樹蒨蘿濕。遙汀白鳥閑。終頃謝浮世。高臥聽潺潺。

廬山記卷第四

一校了於字莫改

