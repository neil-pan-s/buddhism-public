#----------------------------------------------------------------------
#【經文資訊】大正新脩大藏經 第 1 冊 No. 56 樂想經
#【版本記錄】發行日期：2024-08，最後更新：2022-10-12
#【編輯說明】本資料庫由 財團法人佛教電子佛典基金會（CBETA）依「大正新脩大藏經」所編輯
#【原始資料】蕭鎮國大德提供，張文明大德提供，北美某大德提供，法雨道場提供新式標點
#【其他事項】本資料庫可自由免費流通，詳細內容請參閱【財團法人佛教電子佛典基金會資料庫版權宣告】
#----------------------------------------------------------------------

No. 56 [No. 26(106)]
佛說樂想經

西晉月支國三藏竺法護譯

聞如是：

一時，婆伽婆在舍衛城祇樹給孤獨園。彼時，世尊告諸比丘：「諸有沙門婆羅門，於地有地想，樂於地、計於地為我，彼言地是我；我說彼未知水、火、風。天神、梵天、阿婆天、阿鞞婆天，淨有淨想，樂於淨、計淨為我，彼言淨是我；我說未知虛空處、識處、無所有處、無想處。或一或若干，或別見聞知識得觀覺行，今世至後世，後世至今世，彼有此想樂，樂是計是我，彼盡計是我；我說彼未知。諸有沙門婆羅門，計地為神通，不樂於地，不樂於地不計地為我，彼不言地是我；我說彼已知水、火、風。天神、梵天、阿婆天、阿鞞婆天，以淨為神通，不樂淨，不樂淨，不以淨是我；我說彼已知虛空處、識處、無所有處、無想處。或一或若干，或別聞聞見識知得觀覺行，從今世至後世，從後世至今世，彼盡以神通示不樂亦不樂，亦不計我，亦不言是我；我說彼以知。復次，我以地為神通，不樂地，不樂地，不以地為我，我不計地，我以知水火風。神天、梵天、阿婆天、阿鞞婆天，彼神通不以為淨，不以為淨，不計淨為我，我以知此虛空處、識處、無所有處、無想處。或一或若干，或別見聞識知得觀覺行，從今世至後世，從後世至今世，盡已神通不樂，不樂，不計為我；我已知此。」佛如是說。彼諸比丘聞世尊所說，歡喜而樂，所因跋渠盡。

佛說樂想經

